ParlaMint-ES-GA_2020-08-07-DSPG001.u1	Bo día. Señorías, rógolles que ocupen os seus escanos. Constitución da Mesa de Idade
ParlaMint-ES-GA_2020-08-07-DSPG001.u2	Verificadas as declaracións presentadas por cada un dos deputados e das deputadas proclamados electos, a composición da Mesa de Idade resulta ser: don Xosé Luís Rivas Cruz, don Daniel Castro García e don Paulo Ríos Santomé. Prégolles que comparezan na Presidencia co fin de constituír a Mesa de Idade.
ParlaMint-ES-GA_2020-08-07-DSPG001.u10	Por tanto, a composición da Mesa do Parlamento, como consecuencia destas eleccións, queda da seguinte maneira: presidente, don Miguel Ángel Santalices Vieira; vicepresidente primeiro, don Diego Calvo Pouso; vicepresidenta segunda, dona Monserrat Prado Cores; secretaria, dona María Corina Porro Martínez; e vicesecretaria, dona Marina Ortega Otero. Prego aos señores e señoras deputados elixidos e elixidas que tomen posesión dos seus cargos. [[(Os membros da Mesa do Parlamento ocupan os seus postos na Presidencia.)]] [[(Aplausos.)]] Prestación de promesa ou xuramento de acatar e gardar fidelidade á Constitución e ao Estatuto de autonomía de Galicia
ParlaMint-ES-GA_2020-08-07-DSPG001.u159	Moitas grazas. Pódense sentar os membros da Mesa. Grazas. Aquí pon o guión: "discurso do novo presidente". Farei un discurso estilo "ourensanía", vanmo permitir. Será un discurso breve. Xa saben que nos discursos eu sigo as recomendacións que me deron dende hai moitos anos: se tes que falar en público, ponte de pé para que te vexan, fala alto para que te escoiten e fala pouco para que che aplaudan. Entón, o primeiro que quero facer é saudar os novos membros, as persoas que me van acompañar na Mesa. Debemos de ser institucionais; penso que imos seguir esa liña que tivemos sempre neste Parlamento. Tamén quero saudar a todos os deputados e deputadas que hoxe acaban de tomar posesión neste Parlamento e tamén a todos os invitados, que non os podemos ver, pero que sabemos que están aquí. Estoulle moi agradecido ao meu grupo por propoñerme unha vez máis para ser presidente do Parlamento. Espero poder cumprir. Desde logo, ese é o sentimento que teño neste momento, e reitero as grazas polo seu apoio. Tamén ao conxunto da Cámara lle agradezo a súa cordial actitude neste momento que se acaba de elixir a Mesa e, por ende, o presidente. Quero tamén pedir desculpas por este escenario; asumín toda a responsabilidade, pero sei que o tiña que facer así. Non é o día máis agradable para que teñamos o pleno así. Gustaríame ter isto cheo de invitados, pero hei de ser responsable ―algo bo ten ser médico―. E fíxeno tamén por dúas cousas: primeiro, por prudencia, e, segundo, porque tamén quero trasladar unha mensaxe á cidadanía do cumprimento das normativas e dos consellos sanitarios. Só así poderemos saír ben disto. Pido a súa colaboración, a colaboración de todos os deputados e deputadas. Vostedes son elixidos por eles. As súas frases, os seus comentarios han de ter unha incidencia positiva niso. Pido a súa colaboración para iso: medidas de seguridade sempre, coa máxima prudencia. Iso é o que hoxe pido. E por iso pido desculpas, porque non teñamos este hemiciclo como se merecía. É a miña sétima lexislatura xa, coñezo esta casa mellor ca ninguén. Xa dixen na miña anterior toma de posesión que poucas persoas pode haber que lle queiran tanto ao Parlamento. Eu quéroo moito. Coñezo os seus traballadores, sei o que fan e, dende logo, sei que a súa única función é estar aí para que nós fagamos ben o noso traballo parlamentario. Polo tanto, hoxe tamén quero ter un recordo para eles e agradecérllelo. Sei tamén o orgullo que é ser deputado, e vostedes, sobre todo os que se incorporan hoxe, vano sentir; e tamén lles digo por experiencia propia ―e é unha idea que lles transmito― que calan os discursos que teñen contido e os que teñen unha argumentación sólida e que non cala a estridencia ―acábase de ver, acabámolo de comprobar non hai moito tempo―. Polo tanto, eu pídolles que nese sentido vaiamos todos, desde as discrepancias lóxicas que pode haber, pero sempre mantendo, por suposto, a dignidade da Cámara. Esta ha de ser a lexislatura das persoas, estou convencido; estano pasando mal e aquí estamos nós para tratar de axudar, para tratar de facer cousas en que poidamos axudalos. E eu —e con isto xa remato— só pido unha cousa: poder estar á altura da confianza que se depositou en min. E tamén pido por vostedes, por todos os deputados e deputadas, para que poidan estar á altura da confianza que os electores depositaron en todos vostedes. Ese é o desexo que hoxe pido. Nada máis e moitas grazas por escoitarme nesta toma de posesión. Moitas grazas. [[(Aplausos.)]] Polo tanto, en cumprimento do artigo 5 do Regulamento, declaro constituído o Parlamento de Galicia na súa XI lexislatura. Unha vez máis, antes de que escoitemos o himno, convídoos a todos vostedes, que adquiriron xa a condición plena de deputadas e deputados do Parlamento de Galicia, e antes de levantar esta sesión, a gardar un minuto de silencio en memoria das vítimas da covid-19 e de todas as persoas falecidas por diferentes causas durante este tempo sen poder ser despedidas polos seus seres queridos; minuto de silencio tamén como mostra de afecto, solidariedade e cercanía coas familias afectadas, con todas as persoas enfermas e, por suposto, de agradecemento a todos os profesionais sanitarios e aos restantes servizos esenciais para a sociedade. [[(As señoras deputadas e os señores deputados e demais asistentes a esta sesión, postos en pé, gardan un minuto de silencio.)]] E agora si, escoitamos o himno. Moitas grazas. [[(As señoras deputadas e os señores deputados e demais asistentes á sesión, postos en pé, cantan o himno galego.)]] [[(Aplausos.)]] Moitas grazas. Quedou constituído o Parlamento. Grazas a todos.
