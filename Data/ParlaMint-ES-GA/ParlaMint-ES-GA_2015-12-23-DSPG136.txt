ParlaMint-ES-GA_2015-12-23-DSPG136.u1	Señorías, vaian ocupando os seus escanos, por favor. Ben, bo día de novo, ábrese a sesión. A orde do día está publicada no Boletín Oficial do Parlamento de Galicia, polo que non se procede á súa lectura. Xustificou a súa inasistencia a deputada dona Carmen Iglesias, do Grupo Mixto. Señorías, entramos no desenvolvemento da orde do día, que, como saben, é un punto único. Designación de senadores ou senadoras representantes da Comunidade Autónoma de Galicia
ParlaMint-ES-GA_2015-12-23-DSPG136.u2	Iniciado o procedemento para a designación dos senadores en representación da Comunidade Autónoma de Galicia, por acordo da Mesa e da Xunta de Portavoces do 15 de decembro de 2015, o número de senadores ou senadoras que hai que designar é de tres, conforme o disposto no artigo 10.1.C do Estatuto de autonomía de Galicia. A súa distribución, feita en proporción da representación das distintas forzas políticas existentes na Cámara, determina que ao Grupo Parlamentario Popular de Galicia lle corresponde a proposta de dúas candidaturas e ao Grupo Parlamentario dos Socialistas de Galicia lle correspondería unha. Rematado o prazo de presentación de propostas, a Mesa, por acordo do 22 de decembro, resolveu admitir a tramite as propostas dos grupos parlamentarios e designar candidatos para senador. A elección efectuarase por papeletas, conforme o disposto no artigo 91 do Regulamento do Parlamento de Galicia. Na papeleta repartida para o efecto figuran os nomes dos candidatos propostos para marcar cunha aspa o recadro dos candidatos aos que presten o seu apoio. De non marcar ningún recadro, considerarase voto en branco, e de introducirse algunha emenda riscada ou calquera outra adición declararíase voto nulo. Polo tanto, creo que as súas señorías dispoñen xa da papeleta de votación. Damos comezo á votación polo chamamento que fará o secretario da Mesa, e prégolles ao vicepresidente 1º e á señora vicesecretaria que se sitúen onde a urna para a recollida das papeletas. Señor secretario, pode proceder ao chamamento das súas señorías.
ParlaMint-ES-GA_2015-12-23-DSPG136.u5	Efectuado o escrutinio, o resultado da votación é o seguinte: votos a favor de don Juan Manuel Jiménez Morán, 38; votos a favor de don Modesto Pose Mesura, 12; votos a favor de don Fernando Carlos Rodríguez Pérez, 38; e votos en branco, 20. Polo tanto, acadado o apoio da Cámara quedan designados como senadores representantes da Comunidade Autónoma de Galicia para a XI lexislatura do Senado don Juan Manuel Jiménez Morán, don Modesto Pose Mesura e don Fernando Carlos Rodríguez Pérez.
ParlaMint-ES-GA_2015-12-23-DSPG136.u6	Antes de levantar a sesión, lémbrolles aos membros da Cámara que ás dez horas dará comezo a sesión ordinaria convocada para o día de hoxe. Moitas grazas. Esgotada a orde do día levántase a sesión.
