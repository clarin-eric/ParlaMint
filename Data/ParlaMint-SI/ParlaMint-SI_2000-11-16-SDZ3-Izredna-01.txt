ParlaMint-SI_2000-11-16-SDZ3-Izredna-01.u1	Zaseda državni zbor Republike Slovenije. Vljudno pozdravljeni na 1. izredni seji državnega zbora Republike Slovenije. Spoštovane kolegice in kolegi, gospe in gospodje! Pričenjam torej 1. izredno sejo, ki sem jo sklical na podlagi prvega in drugega odstavka 51. člena in 54. člena poslovnika državnega zbora. Obveščen sem, da so zadržani in se današnje seje ne morejo udeležiti naslednje poslanke in poslanci: zaenkrat imam obvestilo in opravičilo za gospoda Maksimiljana Lavrinca. Prosim, da ugotovimo navzočnost v dvorani! [[Ugotavljam, da je v dvorani navzočih 59 poslank in poslancev.]] Tako je zbor sklepčen in lahko odloča. Na to sejo sem vabil kandidata za predsednika vlade Republike Slovenije dr. Janeza Drnovška in predstavnike vlade Republike Slovenije. Vse lepo pozdravljam. Pred določitvijo dnevnega reda te seje bomo opravili še postopek sprejema zapisnika 1. seje državnega zbora. Zapisnik je na vpogled v računalniški mreži. Ali kdo od navzočih zahteva spremembo ali dopolnitev oziroma ima kakšno drugo pripombo k zapisniku? Ker na zapisnik 1. seje državnega zbora Republike Slovenije ni pripomb, prehajamo na odločanje o sprejemu zapisnika. Ugotovimo navzočnost! [[Ugotavljam, da je v dvorani navzočih 60 poslank in poslancev.]] Glasujemo o sprejemu zapisnika. Tiste kolegice in kolegi, ki nimajo za voljo pomote glasovalne kartice, naj svojo navzočnost in odločitev prijavijo z dvigom roke! [[Za je glasovalo 57.]] [[Proti nihče.]] Prehajamo na DOLOČITEV DNEVNEGA REDA 1. IZREDNE SEJE DRŽAVNEGA ZBORA REPUBLIKE SLOVENIJE. Predlog dnevnega reda ste prejeli s sklicem dne 16. novembra 2000. O predlogu dnevnega reda bomo odločali v skladu z drugim odstavkom 64. člena poslovnika državnega zbora. Državni zbor najprej odloča o predlogih, da se posamezne zadeve umaknejo z dnevnega reda, nato o predlogih, da se dnevni red razširi in v zvezi s predlagano razširitvijo po potrebi skrajšajo roki iz 52. člena tega poslovnika, ter nazadnje o predlogih za hitri postopek in skrajšani postopek. Prehajamo na predloge za umik posamezne točke z dnevnega reda. Pisnega predloga za umik nismo prejeli. Kolega Peče, imate besedo. Prosim.
ParlaMint-SI_2000-11-16-SDZ3-Izredna-01.u2	V imenu poslanske skupine Slovenske nacionalne stranke predlagamo, da se z današnjega predloga dnevnega reda umakne 2. točka - predlog zakona o spremembi in dopolnitvi zakona o vladi Republike Slovenije. Prepričani smo, da gre za preveč pomembno materijo, da bi jo lahko obravnavali po tistem sistemu, "kar je zjutraj napisano, je zvečer sprejeto". Mislim, da Slovenija, ki je razvita demokratična družba, si predvsem za zakonsko materijo, ki nosi tako pomembno osnovo, zasluži vsaj to, da bi poslanci prejeli pisno mnenje sekretariata za pravne zadeve. Enako mnenje se je odražalo tudi v dobršnem delu prej sklicane komisije oziroma odbora za notranjo politiko, kjer se je prav tako pokazala nesoglasje. Predlagam, da navzoči poslanci podprejo predlog. Hvala.
ParlaMint-SI_2000-11-16-SDZ3-Izredna-01.u46	Spoštovane poslanke in poslanci, gospod predsednik, zahvaljujem se vam za izraženo zaupanje, za podporo, za današnjo izvolitev. V celoti se zavedam, da je to velika odgovornost, je velika čast, vendar je predvsem odgovornost. V celoti se zavedam, verjetno bolje kot kdorkoli v tej državi, kako zahtevno je delo, ki ste mi ga naložili, kako pomembno je, da ga dobro opravim. Prizadeval si bom, da bom deloval čimbolj uspešno, da bo vlada čimbolj uspešna in da bomo uresničili pričakovanja naših državljanov. Deloval bom resnično po svoji vesti, na podlagi izkušenj in znanja, ki sem si jih pridobil. To ni samo moje znanje, moja izkušnja, to je nekaj, kar smo si pridobili skupno v tem obdobju mlade slovenske države, in to poskušajmo na najboljši način uporabiti, vložiti v prihodnost; v to, da zagotovimo Sloveniji čimboljšo perspektivo, prihodnost, čimbolj dostojno življenje vsem našim državljanom. Hvala lepa. [[...]] [[Aplavz.]] [[...]]
ParlaMint-SI_2000-11-16-SDZ3-Izredna-01.u47	Hvala lepa. Še enkrat čestitke predsedniku vlade. Če smem v imenu državnega zbora izreči upanje, da bo predsednik vlade dobro sodeloval s tem visokim domom. Ker je bil dr. Janez Drnovšek izvoljen za predsednika vlade Republike Slovenije, ne more več opravljati poslanske funkcije - prosim za mir v dvorani - zato bom o tem takoj obvestil republiško volilno komisijo in jo zaprosil, da zboru sporoči, kateri kandidat bo zamenjal dr. Janeza Drnovška v skladu s 14. členom zakona o poslancih, da bo lahko mandatno-imunitetna komisija zbora pripravila poročilo in predlagala potrditev mandata že na naslednji seji zbora. Prosim še za malo pozornosti, preden zaključim s to točko dnevnega reda in v skladu z odločitvijo državnega zbora tudi prekinjam to zasedanje do nadaljnjega. Bi prosil, da se vodje poslanskih skupin, vseh poslanskih skupin, za nekaj minut po koncu zberejo v moji pisarni. Hvala lepa. Do nadaljnjega prekinjam sejo. Naprej jo bo vodila podpredsednica, ker sem jaz eden od predlagateljev predloga zakona, ki bo na dnevnem redu. Hvala lepa.
