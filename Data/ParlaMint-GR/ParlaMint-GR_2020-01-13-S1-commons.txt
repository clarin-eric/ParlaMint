ParlaMint-GR_2020-01-13-S1-commons.u1	Κυρίες και κύριοι συνάδελφοι, αρχίζει η συνεδρίαση. Εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Με έγγραφό του ο Γενικός Γραμματέας Νομικών και Κοινοβουλευτικών Θεμάτων ενημερώνει το Σώμα για τα ακόλουθα: «Με την παρούσα ενημερώνουμε, σχετικά με τη συζήτηση των επίκαιρων ερωτήσεων στο πλαίσιο του κοινοβουλευτικού ελέγχου τη Δευτέρα 13 Ιανουαρίου 2020, ότι οι επίκαιρες ερωτήσεις που θα συζητηθούν είναι οι εξής: Η με αριθμό 352/7-1-2020 επίκαιρη ερώτηση, η οποία θα απαντηθεί από τον Υφυπουργό Εξωτερικών κ. Κωνσταντίνο Βλάση. Η με αριθμό 341/7-1-2020 επίκαιρη ερώτηση, που θα απαντηθεί από τον Υφυπουργό Παιδείας και Θρησκευμάτων κ. Βασίλειο Διγαλάκη. Οι με αριθμό 343/7-1-2020 και 344/7-1-2020 επίκαιρες ερωτήσεις που θα απαντηθούν από τον Υφυπουργό Πολιτισμού και Αθλητισμού κ. Ελευθέριο Αυγενάκη». Αρχίζουμε, λοιπόν, με τη δεύτερη με αριθμό 341/7-1-2020 επίκαιρη ερώτηση πρώτου κύκλου του Βουλευτή Αιτωλοακαρνανίας του Κινήματος Αλλαγής κ. Δημητρίου Κωνσταντόπουλου προς την Υπουργό Παιδείας και Θρησκευμάτων, με θέμα: «Λύσεις για τη λειτουργία του Τμήματος Διαχείρισης Πολιτισμικού Περιβάλλοντος και Νέων Τεχνολογιών του Πανεπιστημίου Πατρών με έδρα το Αγρίνιο». Η ερώτηση θα απαντηθεί από τον κ. Βασίλειο Διγαλάκη, Υφυπουργό Παιδείας και Θρησκευμάτων. Κύριε Κωνσταντόπουλε, έχετε τον λόγο για δύο λεπτά για να αναπτύξετε την ερώτησή σας.
ParlaMint-GR_2020-01-13-S1-commons.u2	Κύριε Υπουργέ, η πανεπιστημιακή κοινότητα, οι τοπικοί φορείς και η κοινωνία της Αιτωλοακαρνανίας θα έλεγα ότι είναι σε αναβρασμό. Με τις αλλαγές που νομοθέτησε ο κ. Γαβρόγλου υποβαθμίστηκε η τριτοβάθμια εκπαίδευση στην Αιτωλοακαρνανία και συγκεκριμένα το τμήμα της Ναυπάκτου έκλεισε, το Μεσολόγγι είναι σε μαρασμό και το Αγρίνιο σήμερα υπολειτουργεί. Και σήμερα εσείς, με τις δικές σας ρυθμίσεις, επικυρώνετε αυτή την αδικία. Με τον ν.4610/2019 το Υπουργείο Παιδείας κατήργησε το Τμήμα Διαχείρισης Πολιτισμικού Περιβάλλοντος και Νέων Τεχνολογιών του Αγρινίου και ίδρυσε με επίπλαστη - θα έλεγα - πλειοψηφία και πιέσεις το Ιστορικό - Αρχαιολογικό στην Πάτρα με λειτουργία στο Αγρίνιο. Όλα αυτά, κύριε Υπουργέ, εν μία νυκτί, με προχειρότητα, χωρίς μελέτη σκοπιμότητας, χωρίς έκφραση γνώμης της ΑΔΙΠ, χωρίς διαβούλευση. Απορεί κανείς γιατί όλα αυτά. Μάλλον, για να ικανοποιηθούν πανεπιστημιακά συντεχνιακά συμφέροντα και, συγκεκριμένα, μελών ΔΕΠ. Να τονίσω εδώ ότι το τμήμα καταργήθηκε ενώ παρουσίαζε συνεχή βελτίωση. Είχε άριστες υλικοτεχνικές υποδομές, σύγχρονο πρόγραμμα σπουδών, μεταπτυχιακό πρόγραμμα σπουδών που λειτουργεί και σήμερα και πιστοποίηση από την ΑΔΙΠ με ισχύ έως και το 2023. Επίσης, διέθετε δεκαεπτά μέλη ΔΕΠ, τριακοσίους εν ενεργεία φοιτητές, επτακοσίους αποφοίτους. Έρχομαι στο σήμερα. Σήμερα, κύριε Υπουργέ, επί της ουσίας, λειτουργούν στο Αγρίνιο δύο παράλληλα τμήματα. Δηλαδή, το Ιστορικό - Αρχαιολογικό για τους πρωτοετείς και το Τμήμα Διαχείρισης Πολιτισμικού Περιβάλλοντος και Νέων Τεχνολογιών για τους εν ενεργεία προπτυχιακούς και μεταπτυχιακούς φοιτητές. Ωστόσο, υπάρχει μία κοινή διαπίστωση. Το πρόγραμμα σπουδών του νέου τμήματος δεν ανταποκρίνεται στον τίτλο σπουδών του και αυτό να κρατηθεί. Και τούτο γιατί με προχειρότητα προσπαθεί να ενσωματώσει παλιούς και νέους φοιτητές, καθώς και τα υπάρχοντα μέλη ΔΕΠ. Μάλιστα, πολλοί καθηγητές παραμένουν χωρίς αντικείμενο, με αποτέλεσμα το τμήμα να κινδυνεύει να αποψιλωθεί από μέλη ΔΕΠ. Εδώ, κύριε Υπουργέ, πρέπει να τονιστεί ότι δεν υπάρχει καμμία, μα καμμία, πρόβλεψη για την κατοχύρωση των επαγγελματικών δικαιωμάτων των φοιτητών που υπάγονται διοικητικά στο Ιστορικό - Αρχαιολογικό και θα λάβουν πτυχίο από το παλιό τμήμα, ομοίως και για τους αποφοίτους. Κύριε Υπουργέ, να θυμίσω ότι το συγκεκριμένο αυτό τμήμα βρίσκεται εδώ και δύο μήνες σε κατάληψη και απαιτείται, λοιπόν, λύση εδώ και τώρα. Για όλους εμάς μοναδική και βιώσιμη λύση είναι η επανίδρυση του Τμήματος Διαχείρισης Πολιτισμικού Περιβάλλοντος και Νέων Τεχνολογιών. Άλλωστε, ουδείς έχει αντίρρηση για τη λειτουργία των δύο τμημάτων, τα οποία μπορούν, μάλιστα, να αποτελέσουν σχολή. Επίσης, απαιτείται και πρέπει να συμπεριληφθούν και τα δύο τμήματα στο μηχανογραφικό του 2020. Μην ξεχνάτε ότι υπάρχουν υποδομές που μπορούν πραγματικά να αξιοποιηθούν. Είναι πρόταση που δυναμικά και συλλογικά απαιτεί η τοπική κοινωνία, οι φορείς, η ακαδημαϊκή κοινότητα. Γι' αυτό, θα σας καταθέσω τις αποφάσεις και τα ψηφίσματά τους. Κατόπιν τούτων, κύριε Υπουργέ, ερωτάστε τα εξής: Αποδέχεστε την υποβάθμιση που συντελέστηκε με τον νόμο Γαβρόγλου στην τριτοβάθμια εκπαίδευση στην Αιτωλοακαρνανία; Μάλιστα, θα έλεγα εδώ ότι ως Αντιπολίτευση το είχατε τότε στηλιτεύσει και το είχατε καταγγείλει. Τι προτίθεστε να κάνετε για να αρθούν οι αδικίες και πώς θα επιλύσετε τα προβλήματα που έχουν δημιουργηθεί από την κατάργηση του Τμήματος Διαχείρισης Πολιτισμικού Περιβάλλοντος και Νέων Τεχνολογιών και, φυσικά, τι απαντάτε στο δίκαιο αίτημα όλων για επανίδρυση του εν λόγω τμήματος; Σας ευχαριστώ.
ParlaMint-GR_2020-01-13-S1-commons.u42	Ευχαριστώ πολύ, κύριε Υπουργέ. Κυρίες και κύριοι συνάδελφοι, η πρώτη με αριθμό 786/19-9-2019 ερώτηση του κύκλου αναφορών και ερωτήσεων του Βουλευτή Ηρακλείου του Κινήματος Αλλαγής κ. Βασιλείου Κεγκέρογλου προς την Υπουργό Παιδείας και Θρησκευμάτων, με θέμα: «Να εφαρμοστεί το προεδρικό διάταγμα 45 για τα επαγγελματικά δικαιώματα των τμημάτων επιστήμης και τεχνολογίας των υλικών, του Πανεπιστημίου Κρήτης και Πατρών», δεν θα συζητηθεί λόγω έκτακτου κωλύματος της Υπουργού Παιδείας και Θρησκευμάτων. Η δεύτερη με αριθμό 1457/23-10-2019 ερώτηση του κύκλου αναφορών και ερωτήσεων του Βουλευτή Ηρακλείου του Κινήματος Αλλαγής κ. Βασιλείου Κεγκέρογλου προς την Υπουργό Παιδείας και Θρησκευμάτων, με θέμα: «Άνιση μεταχείριση εκπαιδευτικών, επιτυχόντων του γραπτού διαγωνισμού του ΑΣΕΠ του 2008», δεν θα συζητηθεί λόγω έκτακτου κωλύματος της Υπουργού Παιδείας και Θρησκευμάτων. Οι δύο αυτές αναφορές θα συζητηθούν την ερχόμενη Δευτέρα. Επίσης, δεν θα συζητηθεί κατόπιν συνεννόησης Υπουργού με Βουλευτή η πρώτη με αριθμό 351/7-1-2020 επίκαιρη ερώτηση πρώτου κύκλου του Βουλευτή Ηρακλείου του Συνασπισμού Ριζοσπαστικής Αριστεράς κ Σωκράτη Βαρδάκη προς τον Υπουργό Ναυτιλίας και Νησιωτικής Πολιτικής με θέμα: «Να πραγματοποιηθεί η πλήρης εφαρμογή του προγράμματος του μεταφορικού ισοδύναμου για την Κρήτη». Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. Δέχεστε στο σημείο αυτό να λύσουμε τη συνεδρίαση;
ParlaMint-GR_2020-01-13-S1-commons.u43	Με τη συναίνεση του Σώματος και ώρα 19.16΄ λύεται η συνεδρίαση για την προσεχή Πέμπτη 16 Ιανουαρίου 2020 και ώρα 9.30΄ με αντικείμενο εργασιών: κοινοβουλευτικό έλεγχο, συζήτηση επικαίρων ερωτήσεων.
