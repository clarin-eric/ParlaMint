u2022-06-08-0	[[A teremben lévők felállnak, és ezzel köszöntik a választópolgárok közösségét. Amikor az ülést vezető elnök helyet foglal, a teremben lévők is leülnek.]] Tisztelt Országgyűlés! Az Országgyűlés tavaszi ülésszakának 9. ülésnapját megnyitom. Tájékoztatom önöket, hogy az ülés vezetésében Z. Kárpát Dániel és Gelencsér Attila jegyző úr, aki rövidesen érkezik, lesznek segítségemre. Köszöntök mindenkit, aki figyelemmel kíséri munkánkat. Tisztelt Országgyűlés! Napirend előtti felszólalásra jelentkezett Csárdi Antal képviselő úr, LMP-képviselőcsoport: „Aktuális ügyek” címmel. Képviselő úr, öné a szó.
u2022-06-08-1	Köszönöm szépen a szót. Tisztelt Elnök Úr! Tisztelt Ház! Az energiaválságra a megoldás az ország energiafüggetlenségének a megteremtése. Ennek fontos eszköze a klímabérlet. Sajnos válságok korát éljük, az energiaválság az egyik legsúlyosabb ezek közül, ami összefonódik a klíma- és ökológiai válsággal is. Igen nagy szűklátókörűség lenne arra építeni, hogy a most az árakat az egekbe repítő energiaválság néhány hét, egy-két hónap vagy akár egy év alatt elmúlik. Aki ezt gondolja, az nem érti, hogy milyen kihívások előtt áll a világ, és milyen kihívások előtt áll Magyarország a következő években, évtizedekben. Minél inkább függünk a fosszilis energiától, annál inkább kiszolgáltatottak leszünk a következő években, és ebből a szempontból teljesen mindegy, hogy orosz kőolajról, amerikai palagázról vane szó, mindkettő veszélyes az energiafüggetlenségünkre. A fosszilisenergiahordozó-felhasználásunkat egyébként is csökkentenünk kellene. Az előrejelzések szerint az idei nyár nagyon meleg és aszályos lesz, sokak szerint minden idők legmelegebb és legszárazabb nyarára készülhetünk. Ha nem csökkentjük a kibocsátást, ennél is rosszabbak jönnek. Egy ilyen válságból azok az országok kerülnek ki győztesen, akik megértik, hogy az milyen mozgásokat indít el, és milyen módon fogja átrendezni a világot és megváltoztatni az ország helyzetét. A kormány válasza erre az, hogy görcsösen próbálja biztosítani a fosszilis energiahordozók zavartalan áramlását. Az LMP válasza ezzel szemben az, hogy az energiafüggetlenséget minél inkább meg kell teremteni, csökkenteni kell a függőséget, és azt gondoljuk, hogy nem megengedhető az sem, hogy az orosz olajtól vagy az amerikai gáztól függjön az ország. Az LMP ennek megfelelően javasolja, hogy Magyarországon vezessenek be egy klímabérletet. Ez egy országosan mindenki által megvásárolható, minden tömegközlekedési eszközre érvényes, egységesen 5 ezer forintba kerülő bérlet. Ehhez hasonló szabályozást éppen pár napja fogadtak el Németországban. Ez rövid távon segítené azokat, akik a magas benzinárak miatt hátrányt szenvednek, és nehézséget jelent nekik az utazás. Arra kérem a tisztelt kormányképviselőket, hogy ne a 480-as benzinárt hozzák válaszul, mert higgyék el, Magyarországon azt is nehéz kifizetni sokaknak. A közösségi közlekedéssel radikálisan lecsökkenthető az ágazat energiaigénye, károsanyag-kibocsátása, ezért növelni kell a közösségi közlekedést rendszeresen használók számát. A klímabérlet vonzóbbá teszi a közösségi közlekedést, és segítséget jelent azoknak, akiknek nehézséget okoz a magas energiaárak kifizetése a közlekedés szempontjából. Az LMP a klímabérletet először egy három hónapos átmeneti időszakra javasolja bevezetni. Első lépésként három hónapra kellene bevezetni a klímabérletet, és utána egy valódi társadalmi vitát folytatni annak sikerességéről, ne adj’ isten, kudarcáról, bár hiszünk benne, hogy ez egy sikeres kezdeményezés. Három hónap után a valós társadalmi vitát követően dönteni kell arról, hogy fennmaradjone a klímabérlet. Azt gondoljuk, hogy a kedvező tarifa mellett ugyanis fejleszteni szükséges a közösségi közlekedést, mert tehetjük akármilyen olcsóvá a közösségi közlekedést, ma vannak Magyarországon olyan területek, ahol ez nem jelent minőségi alternatívát az autós közlekedéssel szemben. A program teljes költségét a központi költségvetésnek kellene állnia, nem a kivéreztetett önkormányzatoknak, nem a csődközeli közlekedési cégeknek, hanem a központi költségvetésnek. Ehhez a forrás könnyen megteremthető, ha a kormány nemcsak egyes multikat adóztatna meg szelektíven, hanem bevezetné az általános 25 százalékos társasági adót a nagyvállalatokra és a multinacionális cégekre. Csak a MOL tavalyi rekordnyeresége megadóztatásából fedezni lehetne a három hónapos program körülbelül 100-120 milliárd forintos költségét. Emlékeztetem a tisztelt Házat, hogy a MOL tavalyi nyeresége adózás előtt elérte az ezermilliárd forintot. A hosszú távú programra pedig fedezetet nyújthat, ha az autópályák helyett a vasutat és más tömegközlekedési ágazatokat fejlesztenénk, hiszen így sokkal több embernek segítünk, sokkal több ember minőségi közlekedését tudjuk biztosítani fenntartható módon. Az LMP álláspontja, hölgyeim és uraim [[Az elnök a csengő megkocogtatásával jelzi az időkeret leteltét.]] rendkívül egyszerű: minél többen használják a tömegközlekedést, annál nagyobb az ország energiafüggetlensége, így erősödik Magyarország szuverenitása [[Az elnök ismét csenget.]] arról nem is beszélve, hogy jobb lesz a levegő, és kisebb lesz a zaj. Köszönöm szépen.
u2022-06-08-124	Köszönöm szépen. Tisztelt Ház! Folytatom azt a hagyományomat vagy talán inkább szokásomat inkább így mondom , hogy időről időre beszámolok arról, mi történik a választókerületünkben, hogy azokról a jó gyakorlatokról essen szó, amit akár más is magáévá tehet. Most azonban egy picit eltérek ettől, mert itt egy konkrét fejlesztési ügyről fogok beszélni, amelynek fontos mérföldkövéhez érkeztünk. A választókörzetemben állandó téma maga a közlekedés, ugyanis a főváros peremén lévő kerületbe nap mint nap több ezer ember érkezik az agglomerációból, utaznak, és valamilyen formában Újpesten és Angyalföldön keresztül jutnak a városba. Hosszú ideje lóg a levegőben az aquincumi híd ügye, ennek a lehetősége, hogy ez lehet a megoldás, egy közlekedési könnyítés, ami azt jelentené, hogy Óbudáról könnyebb átjutni Újpestre, nem pedig nagy kerülővel. De hogy ezt el lehessen dönteni, a tervezőkkel együttműködve egy olyan vita indult el, egy olyan közvélemény-kutatás, hogy tulajdonképpen a megépítésnek melyik formáját legyen érdemes választani. A BKK-val együttműködve honlapon megosztásra kerültek ezek a változatok, amelyek lényegében arról szólnak, hogy ezekben a szabályozási tervekben egy új északi híd megépítése szerepel. Aquincumnál, a Pók utcától indulva a Váci útig épülne meg ez a híd, és ezen a vonalon, az újpesti vasúti hídon, amelyet a köznyelv északi összekötő vasúti hídként emleget, és amelyen egyébként jelenleg is van egy vasúti híd, gyalogos-kerékpáros kapcsolat létesülne a Duna két partja között. [[15.40]] Ugyanakkor autóval és a BKK járataival a jelen pillanatban is csak egy nagy kerülővel lehet, tehát ma is gyalogosan lehet átjutni, de egyébként autókkal csak nagy kerülővel lehet ezt megtenni. Ez a kerülő az oka annak, hogy egyébként nagyon sokan jönnek sokkal beljebb a városba, és éppen ezért indokolt lenne ennek a hídnak a végiggondolása. Egy új híd rövidebb, gyorsabb utazásokat tenne lehetővé Budapest északi területei között. Ez nemcsak az itt közlekedők életét könnyíti meg, hanem a felesleges kerülők megszüntetésével lehetőséget teremt arra, hogy további forgalomcsillapító intézkedéseket lehessen bevezetni és ennek megfelelően erről gondoskodni. De tulajdonképpen mire is van szükség? Hiszen sokat változtak itt az elmúlt időszak alatt a közlekedési szokások, és a tágabb lakókörnyezetünkkel kapcsolatos elvárások is mást jelentenek ma már. Vannak olyan vélemények, amelyek szerint nincs szükség újabb hídra, és éppen ezért nagyon indokolt, hogy erről párbeszédet folytassunk az emberekkel. Ez azt jelenti, hogy egyébként az érintett III. kerületi, IV. kerületi, XIII. kerületi, sőt a XV. kerületi önkormányzatokkal együtt kell ezt a munkát elvégezni. A Fővárosi Önkormányzat vezetése láthatóan elkötelezett a közlekedés fejlesztése mellett, és ezért fontosnak tartja, hogy a híd és a kapcsolódó úthálózat ne terhelje indokolatlan mértékben a közvetlenül érintett lakókörnyezetet. Ezt maga a lakosság is kifejtette. Mérsékelt autóforgalmat, közösségi közlekedési kapcsolatokkal bíró hidat tart kedvezőnek egyébként az előző közvélemény-kutatás, véleménynyilvánítás alapján. A megkérdezettek elsődlegesen az autópálya jellegű híd építésétől tartanak, tehát ők ilyet nem akarnak, és ezt a fejlesztést nem támogatják. A válaszolók azt szeretnék, hogy alacsonyan maradjon az autóforgalom, és ne növekedjen a zaj- és a légszennyezettség. A Budapesti Közlekedési Központ a Fővárosi Önkormányzat megbízásából most részletes megvalósíthatósági tanulmányt készít, és ennek a határideje június 8-án, tehát a mai napon lejár, és ennek megfelelően az új ismeretek alapján lehet majd dönteni. Én mindenesetre már előzetesen szeretném felhívni a figyelmet, hogy bármely változat is kerül elő, bármilyen híd megépítésének előfeltétele, hogy az M0-s híd, illetve az M0-s körgyűrű bezárásra kerüljön, anélkül az egész nagyon keveset ér. Nekem ez a javaslatom. A nyomvonal jelentős részét, ha alagútban is kell elvezetni, meg kell tenni, mert akkor ér valamit a közlekedési fejlesztés. Köszönöm szépen a megtisztelő figyelmet.
u2022-06-08-125	Tisztelt Országgyűlés! A napirend utáni felszólalások végére értünk. Tájékoztatom önöket, hogy az Országgyűlés következő ülésére a Házbizottság ajánlása szerint kerül majd sor. Megköszönöm munkájukat, az ülést bezárom.
