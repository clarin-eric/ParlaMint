tbmm-2018-11-06sit01spe0001par0001	Türkiye Büyük Millet Meclisinin 14’üncü Birleşimini açıyorum. Toplantı yeter sayısı vardır, görüşmelere başlıyoruz. Gündem dışı üç sayın milletvekiline söz vermeden önce bir iki hususu sizlerle paylaşmak istiyorum değerli milletvekilleri. Sayın milletvekilleri, eski başbakanlardan Sayın Bülent Ecevit’in vefatının dün 12’nci yıl dönümüydü. Bülent Ecevit devlet adamlığı, halkçı yapısı, ödün vermeyen siyaseti, Kıbrıs’ta sağladığı büyük başarılar ve özellikle çalışma hayatında emekten yana koyduğu tavırlarla Türk siyasetinde mümtaz bir yere sahip olmuştur. Kendisi siyasi kişiliğinin yanında, ayrıca şiire ve güzel sanatlara olan merakıyla da şiir dünyasında, edebiyat dünyasında da ayrıca bir yer edinmiştir. Eşi Sayın Rahşan Ecevit’le beraber son derece sade ve mütevazı yaşantısında devletin hiçbir olanağını kendisinden yana kullanmamak suretiyle bütün siyasetçilere örnek olan çok mümtaz bir siyaset yaşantısını sürdürmüştür. Bir yandan devlet adamlığı ama bir yandan da “Karaoğlan” sıfatı yani hem devlet adamlığı hem de “halkçı” sıfatı Türk siyasetinde ve dünya siyasetinde çok az siyasetçiye nasip olacak sıfatlardır. Hayatı boyunca Türkiye'nin esenliği, mutluluğu için çalışan ve dün de 12’nci ölüm yıl dönümünde andığımız eski başbakanlardan, Cumhuriyet Halk Partisinin ve Demokratik Sol Partinin eski genel başkanlarından rahmetli Bülent Ecevit’i bir kez daha saygı ve minnetle anıyorum, ruhu şad olsun. Değerli milletvekilleri, öyle başarılar vardır ki onları anlatmak için sözler yetersiz kalır. Çevremize baktığımızda insanların çok küçük bazı kırılgan olaylardan hemen mutsuz duruma düştüğünü, hayata küstüğünü görürüz. Oysa hayat, içinde her türlü engeli barındırıyor, azmi ve mücadeleyi de barındırıyor. Hayatlarında karşılaştıkları uzuv zaaflarına rağmen bunu dert etmeyen, tam tersine bunu bir avantaja çeviren bir futbol takımımız var, Türkiye Ampute Millî Futbol Takımı. Bu futbol takımı azmiyle, çalışkanlığıyla herkese örnek oluyor. 2007 yılında Dünya Şampiyonası’nda 2’ncilik kazanan, 2017 yılında Avrupa Şampiyonası’nda Avrupa Şampiyonu olan Ampute Millî Takımımız bu kez Meksika’da yapılan Dünya Kupası’nda 2’nci olmak suretiyle ülkemizi onurlandırmıştır. Ampute Millî Takımı’mızı Türkiye Büyük Millet Meclisi adına coşkuyla, alkışlarla ve saygıyla selamlıyorum. (Alkışlar) Onlar bizim gururumuz oldu, yoldaşımız oldu ve hayata bakış açımızı değiştiren çok önemli ve değerli sporcular oldu; kendileriyle gurur duyuyoruz. Değerli milletvekilleri, gündem dışı söz talepleri var, onları yerine getiriyoruz. Gündem dışı ilk söz, Uluslararası Kartepe Zirvesi’nde göç, mültecilik ve insanlık temalı yapılan toplantı hakkında söz isteyen Kocaeli Milletvekilimiz Sayın İlyas Şeker’e aittir. Buyurun Sayın Şeker.
tbmm-2018-11-06sit01spe0002par0015	Kocaeli Büyükşehir Belediyesinin düzenlediği Kartepe Zirvesi’nin 2’ncisi, 28 Ekim 2018 tarihinde “göç, mültecilik ve insanlık” temasıyla yapıldı. Göç, bütün dünyanın, insanlığın meselesidir. Türkiye, bu meselenin insani, ahlaki ve teknik çözümü için her alanda inisiyatif almıştır, almaya devam etmektedir. Kartepe Zirvesi’nde Amerika Birleşik Devletleri, Almanya, Avustralya, Azerbaycan, Bangladeş, Bosna-Hersek, Bulgaristan, Endonezya, Etiyopya, Filistin, Güney Afrika, Hırvatistan, Hollanda, İngiltere, İran, İspanya, İsrail, İsveç, İsviçre, İtalya, Kanada, Kuzey Kıbrıs, Lübnan, Portekiz, Sırbistan, Suriye, Türkmenistan, Ukrayna, Yunanistan ve Türkiye olmak üzere 30 ülkenin katılımcıları görüş ve düşüncelerini dünya kamuoyuyla paylaştılar. Kartepe Zirvesi’ne 84 farklı kurum, 62 ulusal, 32 yabancı üniversiteden akademisyen, 360 bilim insanı, medya, siyaset, bürokrat, STK temsilcileri, uluslararası kuruluş yetkilileri gibi çok çeşitli disiplinler katılım sağladı. Açılış oturumuyla başlayan Kartepe Zirvesi, 2 çalıştay, 46 panel, 12 akademik oturum ve 11 vaka kritik toplantısıyla tamamlandı. Açılış konuşmasını yapan Kocaeli Büyükşehir Belediye Başkanımız İbrahim Karaosmanoğlu, Kartepe Zirvesi’nde “İnsanlığın toprağına sıkıca tutulmasının yollarını arayacağız.” diyerek zirvenin ana temasını vurguladı. Zirvenin Onursal Başkanlığını üstlenen Dışişleri Bakanımız Sayın Mevlüt Çavuşoğlu “Günümüz dünyasında herhangi iki ülke arasında mevcut bir savaş bulunmamaktadır. Buna rağmen, İkinci Dünya Savaşı’ndaki rakamlardan bile daha büyük bir göçle karşı karşıyayız.” ifadesini kullandı. Yine, İçişleri Bakanımız Süleyman Soylu Bey “Türkiye, göç meselesinde tecrübesini, vicdanını ve rasyonel aklı ortaya koymaktadır. Gelişmiş dünyadan beklediğimiz destek para desteği değil, anlayış desteğidir.” Yunanistan’dan katılan, Yunanistan eski Başbakanı Papandreu, göç sorununun Amerika Birleşik Devletleri Başkanının tercih ettiği üzere duvar örmek gibi yöntemlerle çözülemeyeceğini vurguladılar. Yine, Avrupa Birliği Türkiye Delegasyonu Başkanı “Türkiye'nin muazzam başarısı olmasaydı dünya bugün çok daha büyük bir krizle karşı karşıyaydı.”, Birleşmiş Milletler Türkiye Mukim Koordinatörü “Kartepe Zirvesi ile Kocaeli insanlığın sesinin yükseldiği yerdir.” diye ifade ettiler. Yine, Yunanistan Göç Bakanı Vitsas “Türkiye dikkate alınmadan, iş birliği kurulmadan mülteci sorununu çözmek mümkün değil.” diye ifade kullandılar. Yerel Yönetimler Orta Doğu ve Batı Asya Bölge Teşkilatı Eş Başkanı Muhammed Saadieh “Türkiye’de mültecilerle ilgili alınan kararlar milyonlarca Suriyelinin hayatını kurtardı. Biz bu zirveyi tüm dünyadaki mültecilerin durumuyla ilgili alınmış önemli bir adım olarak görüyoruz.” dediler. Yunanistan eski Göç Bakanı “Mülteciye yardım etmedik. Göçmenleri seviyorum demek, ölü göçmeni seviyorum demek değildir.” ifadelerini kullandı. Zirvenin kapanış konuşmasında AK PARTİ Genel Başkan Vekili Profesör Doktor Numan Kurtulmuş Bey meselenin ekonomik ve siyasi bir mesele olmadığını, meselenin insani ve ahlaki bir mesele olduğunu vurguladılar. Kocaeli Büyükşehir Belediyesi her yıl insanlığı direkt ilgilendiren meselelerde Kartepe Zirvesi’yle dünyanın gündeminde yerini alarak dünyanın dikkatini üzerine çekmektedir. Etkili organizasyonlarla insanlığa ve gelecek nesle hizmet eden Kocaeli Büyükşehir Belediye Başkanına ve ekibine teşekkür ediyor, Genel Kurulu saygıyla selamlıyorum.
tbmm-2018-11-06sit02spe0085par0318	…83’üncü maddesini hiçe sayarak soruşturma başlatıldığını medyadan öğrenmiş bulunuyorum. Burada, bu çatı altında milletvekillerinin bu kürsü dokunulmazlığı delinmeye başlanırsa, zaten işlevsiz kalan bu Mecliste milletvekillerine de gözdağı verilmek istenirse burada görev yapılamaz hâle gelinir. Onun için kürsü masuniyetinin korunması, savunulması; ona müdahalenin hepimizin ortak mücadelesiyle durdurulması gerekir; bundan asla ödün veremeyiz. Bunu saygıyla takdirlerinize arz etmek istedim. Saygılar sunuyorum.
tbmm-2018-11-06sit02spe0086par0321	[[İYİ PARTİ sıralarından alkışlar]] Değerli milletvekilleri, bu şekilde, yapılan konuşmalarla Meclis araştırması önergesi üzerindeki görüşmeler tamamlanmıştır. Şimdi, Meclis araştırması açılıp açılmaması hususunu oylarınıza sunacağım, Meclis araştırması açılmasını kabul edenler… Kabul etmeyenler… Oy birliğiyle kabul edilmiştir. Değerli milletvekilleri, Meclis araştırması açılması kabul edildiğinde, Meclis İçtüzüğü’müzün 105’inci maddesine göre birkaç hususu da sizlerin oylarınıza sunmak durumundayım. İlk olarak, Meclis araştırmasını yapacak komisyonun 12 üyeden kurulmasını oylarınıza sunuyorum: Kabul edenler… Kabul etmeyenler… Oy birliğiyle kabul edilmiştir. Komisyonun çalışma süresinin, başkan, başkan vekili, sözcü ve kâtip üyenin seçimi tarihinden başlamak üzere, üç ay olmasını oylarınıza sunuyorum: Kabul edenler… Kabul etmeyenler… Oy birliğiyle kabul edilmiştir. Komisyonun gerektiğinde Ankara dışında da çalışabilmesi hususunu oylarınıza sunuyorum: Kabul edenler…Kabul etmeyenler… Oy birliğiyle kabul edilmiştir. Değerli milletvekilleri, bugünkü çalışma mesaimizde Meclis araştırması komisyonunu kurmuş bulunuyoruz. Sayın Destici’nin de ifade ettiği gibi, Down sendromu ve otizm ile diğer gelişim bozukluklarının yaygınlığının tespiti ve bunlara sahip bireylerin ve ailelerinin sorunlarının çözümü için alınması gereken tedbirlerin belirlenmesi amacıyla kurulan bu komisyonda, SMA hastalarının da dikkate alınmasını ve o konuda bir çalışma yapılmasını kayıtlara geçirmek istiyorum. Değerli milletvekilleri, özellikle bu önerge üzerinde katkı sağlayan siyasi partilerimizin tüm gruplarına ve özellikle hayatın içinden yaşadıklarını burada, bizlerle paylaşarak hepimizi bir duygu fırtınası içerisinde sarsan, bu konuda çok daha dikkatli olunması ve çok daha fazla şey yapılması konusunda kendi yaşadıklarını anlatarak tüm toplumumuzu etkileyen, tüm değerli konuşmacıların her birine, ayrı ayrı, Meclis Başkan Vekili sıfatımla teşekkür ediyorum. [[Alkışlar]] Değerli arkadaşlarım, görüşmeler tamamlandı. Sayın milletvekilleri, gündemimizdeki işler bu şekilde tamamlanmış bulunuyor. Alınan karar gereğince, denetim konuları ve kanun teklifleri ile komisyonlardan gelen diğer işleri sırasıyla görüşmek için, 7 Kasım 2018 Çarşamba saat 14. 00’te toplanmak üzere birleşimi kapatıyor, hepinize iyi akşamlar diliyorum.
