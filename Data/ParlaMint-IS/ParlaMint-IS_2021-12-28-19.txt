ParlaMint-IS_2021-12-28-19.u1	Frú forseti. Ég mæli fyrir tillögu til þingsályktunar um samþykki til frestunar á fundum Alþingis samkvæmt 1. mgr. 23. gr. stjórnarskrárinnar. Tillagan er svohljóðandi: „Alþingi ályktar að veita samþykki til þess að fundum þingsins verði frestað frá 28. desember 2021 eða síðar, ef nauðsyn krefur, til 17. janúar 2022.“ Tillagan skýrir sig sjálf.
ParlaMint-IS_2021-12-28-19.u2	Forseti. Ég mæli hér fyrir nefndaráliti frá meiri hluta fjárlaganefndar. Nefndin hefur fjallað um málið að nýju eftir 2 umr. og fengið fulltrúa fjármála- og efnahagsráðuneytisins á sinn fund. Breytingartillögur meiri hlutans eru bæði á tekju- og gjaldahlið frumvarpsins, auk hækkunar á lántökuheimild skv. 5. gr. Gerðar eru nokkrar breytingartillögur vegna tilfærslu verkefna á milli ráðuneyta, eins og kunnugt er, í samræmi við forsetaúrskurð nr. 125/2021 frá 28. nóvember sl. Þar eru gerðar breytingar á 4. gr. fjárlaga sem sundurliðar fjárheimildir eftir málefnasviðum, málaflokkum og ráðuneytum. Gerðar eru tvær tillögur á tekjuhlið til samræmis við breytingartillögur sem fram hafa komið frá meiri hluta efnahags- og viðskiptanefndar við 3. mál, frumvarp til laga um breytingu á ýmsum lögum vegna fjárlaga fyrir árið 2022. Annars vegar er 7.200 millj. kr. lækkun tekna vegna virðisaukaskatts. Meiri hluti efnahags- og viðskiptanefndar leggur til að framlengja auknar endurgreiðslur á virðisaukaskatti vegna vinnu í tengslum við byggingarframkvæmdir o.fl. Fyrirkomulagið hefur verið kallað Allir vinna og var hluti af tímabundnum mótvægisráðstöfunum vegna heimsfaraldurs kórónuveiru. Ekki liggja fyrir gögn um hvaða áhrif endurgreiðslan hefur haft á innheimtu tekjuskatts. Meiri hlutinn leggur til að ráðuneytið vinni að úttekt til að meta þau áhrif. Hins vegar er gerð tillaga um 500 millj. kr. hækkun tekna af bifreiðagjöldum í samræmi við tillögu meiri hluta efnahags- og viðskiptanefndar um 1.000 kr. hækkun gjaldsins. Gerð er ein tillaga á gjaldahlið fjárlaga um 272,4 millj. kr. hækkun sóknargjalda, sem leiðir af breytingartillögu meiri hluta efnahags- og viðskiptanefndar við 3. mál. Forsendur fjárlagafrumvarps miðuðu við að sóknargjaldið yrði 985 kr. á hvern einstakling skráðan í þjóðkirkjuna, 16 ára og eldri. Nú er gert ráð fyrir að gjaldið verði tímabundið miðað við 1.107 kr. á einstakling. Í nefndaráliti meiri hlutans við 2. umr., þskj. 210, er að finna umfjöllun um svokallaða „skilavegi“, þ.e. vegi sem færðir voru úr flokki stofnvega í sveitarfélagavegi við gildistöku vegalaga, nr. 80/2007. Með þeirri breytingu var ábyrgð á veghaldi færð frá Vegagerðinni til sveitarfélaga. Árið 2015 var Vegagerðinni veitt heimild til ársloka 2019 til að semja við sveitarfélögin um yfirfærslu veganna. Sá frestur var síðan framlengdur til ársloka 2020 og nú til ársloka 2021. Deilt hefur verið um hvert ástand vega eigi að vera við skil til sveitarfélaga. Hefur þetta tafið fyrir tilfærslu veganna til sveitarfélaga. Nefndinni bárust umsagnir frá Reykjavíkurborg og Sambandi sveitarfélaga á höfuðborgarsvæðinu þar sem áréttað var mikilvægi þess að fullnægjandi fjármagn fylgdi við yfirfærslu veganna. Í greinargerð með því frumvarpi umhverfis- og samgöngunefndar sem framlengdi frestinn til ársloka 2021, sbr. lög nr. 139/2020, kemur fram að með þeirri framlengingu sé gert ráð fyrir að Vegagerðin muni áfram um sinn standa straum af kostnaði við veghald þessara skilavega en þó ekki lengur en til ársloka 2021. Meiri hlutinn áréttar að nýju mikilvægi þess að samningum ljúki um skil þessara vega en bendir jafnframt á að frá og með 1. janúar 2022 er það samkvæmt vegalögum, sem ég nefndi hér áðan, á ábyrgð sveitarfélaga en ekki Vegagerðarinnar að annast veghald skilavega en mikilvægast af öllu er að sveitarfélögin og ríkið nái hér saman. Hér eru líka þessar breytingartillögur vegna skiptingar stjórnarmálefna milli ráðuneyta, eins og ég sagði áðan, í samræmi við forsetaúrskurð og hann er rakinn í þessu nefndaráliti. Fyrir Alþingi liggur þingsályktunartillaga um breytta skipan ráðuneyta í Stjórnarráði Íslands og stefnt er að því að 1. febrúar taki gildi nýr forsetaúrskurður um skiptingu Stjórnarráðsins í ráðuneyti, með þeim breytingartillögum sem ályktunin felur í sér. Ljóst er því að umfangsmeiri breytingar verða á skiptingu milli ráðuneyta eftir nýjan úrskurð. Gert er ráð fyrir að lagt verði fram frumvarp til fjáraukalaga í ársbyrjun þar sem ný skipting og ný ráðuneyti verði endurspegluð að fullu. Meiri hlutinn leggur til að frumvarpið verði samþykkt með þeim breytingum sem skýrðar hafa verið og gerð er tillaga um í þingskjölum þar fylgjandi.
ParlaMint-IS_2021-12-28-19.u47	Forseti þakkar.
ParlaMint-IS_2021-12-28-19.u48	Frú forseti. Forseti Íslands gjörir kunnugt: „Að ég, að tilskildu samþykki Alþingis, veiti forsætisráðherra umboð til þess að fresta fundum Alþingis, 152. löggjafarþings, frá 28. desember 2021 eða síðar, ef nauðsyn krefur, til 17. janúar 2022. Gjört í Reykjavík, 28. desember 2021. Guðni Th. Jóhannesson. Katrín Jakobsdóttir. Bréf forseta Íslands um frestun á fundum Alþingis.“ Samkvæmt þessu umboði og með vísan til samþykkis Alþingis fyrr í dag lýsi ég því yfir að fundum Alþingis, 152. löggjafarþings, er frestað. Ég vil nota þetta tækifæri til að þakka hv. alþingismönnum og starfsmönnum þingsins fyrir gott samstarf við þessar óvenjulegu og erfiðu aðstæður á stuttu en snörpu desemberþingi. Við hugsum öll til þeirra sem hafa verið í einangrun og ekki fengið að taka þátt í þingstörfum vegna þess heimsfaraldurs sem geisar og þökkum fyrir öfluga innkomu varaþingmanna. Ég óska ykkur sem og landsmönnum öllum farsældar á komandi ári. Förum gætilega og hittust heil á nýju ári.
