ParlaMint-IS_2015-01-22-55.u1	Borist hefur bréf frá þingflokksformanni Samfylkingarinnar, Helga Hjörvar, um að 5. þm. Norðvest., Guðbjartur Hannesson, geti ekki gegnt þingmennsku á næstunni. Í dag tekur því sæti 1. varamaður á lista Samfylkingarinnar í kjördæminu, Ólína Þorvarðardóttir. Ólína Þorvarðardóttir hefur áður tekið sæti á Alþingi og er boðin velkominn til starfa að nýju.
ParlaMint-IS_2015-01-22-55.u2	Forseti vill geta þess að atkvæðagreiðslur verða kl. 13.30 í dag.
ParlaMint-IS_2015-01-22-55.u226	Virðulegi forseti. Ég tek undir það, það eru örugglega of margar eftirlitsnefndir og þeim má örugglega fækka. Ég er sammála því að það getur verið réttmætt. Hugsanlega á það líka við um einhverjar stjórnsýslustofnanir. Ég er því ekki að segja að þetta sé alrangt frekar en hv. þingmaður. Það sem vakti athygli mína er að ráðuneytin eru svo smá. Það var eitt af því sem tekið var til greina af hálfu síðustu ríkisstjórnar og þess vegna voru ráðuneytin stækkuð og reynt að efla þau. En hér er búið að breyta því af núverandi ríkisstjórn og samt sem áður er það notað sem rökstuðningur til þess meðal annars að búa til stjórnsýslustofnanir. Mér finnst það dálítið sérkennilegt. Það er annað sem mig langar að spyrja hv. þingmann um, það er þetta með tilfærslu starfsfólks, aukinn hreyfanleika starfsmanna. Ég held að ég hafi heyrt hv. þingmann koma inn á það að hún væri því sammála, ef ég hef heyrt rétt. Ég hef ákveðnar efasemdir. Mér finnst nokkur atriði sem hér eru nefnd skipta máli. Það er hægt að færa störf á milli ráðuneyta og á milli stofnana ríkisins og það er ekkert sem segir að auglýsa þurfi þau störf, þ.e. ef þau eru til langframa. Ég tel æskilegt að auglýsa störf sem verið er að ráða í til framtíðar. Það er reyndar tekið fram hér að ef verið er að flytja starf frá stofnun inn í ráðuneyti þá losni starfið í stofnuninni eða öfugt og annað starfið sé auglýst en ekki hitt. Mér finnst það ekki skynsamlegt og ég tek undir með samtökum starfsmanna ríkisins, þau hafa gert athugasemd við þetta. Mér finnst eðlilegt að við hugsum til þess að ef við erum með hæft fólk - svo kemur líka fram þetta með launahvatann sem ekki er gerð nánari grein fyrir - getum við [[Forseti hringir.]]gert [[Forseti hringir.]]ráð fyrir því að hæfasta fólkið fái starfið en ekki bara það sem flutt er til án auglýsingar.
ParlaMint-IS_2015-01-22-55.u227	Virðulegi forseti. Fyrst til að nefna þetta með stjórnsýsluna og ráðuneytin. Ég verð að segja það hreint eins og er að ég átta mig ekki alveg á hvernig þetta virkaði með iðnaðarráðuneytið og viðskiptaráðuneytið, sem var tekið út úr ekki mjög stóru ráðuneyti; ég hef einhvern veginn á tilfinningunni að það hafi mikið til orðið vegna þess að einhverjir áttu að fá ráðherrastóla og aðrir ekki. Þegar stærri ráðuneytin, innanríkisráðuneytið og velferðarráðuneytið, voru sameinuð og gerð svona stór lá ljós fyrir skörun milli verkefna, kannski var það líka gert til að setja upp deild og þá sérstaklega við stjórnsýsluverkefnin. Ég vil segja almennt að þetta þarf allt að skoða mjög vel. Ég er á annarri línu en hv. þingmaður með starfsmennina. Ég er í grunninn sammála því að það á að auglýsa störf sem eru til langframa ef það er hægt. Ég er á hinn bóginn tilbúin að fallast á að ef starf er fært frá einni stofnun yfir í aðra sé annað starfið auglýst. Ég er þeirrar skoðunar að það sé alveg óhætt að auka svolítið hreyfanleika starfsfólks innan stofnana og Stjórnarráðsins. Það er mín skoðun.
