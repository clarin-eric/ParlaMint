ParlaMint-HR_2003-12-22-0.u1	Cijenjene gospođe i gospodo. Pripala mi je čast da sukladno Poslovniku Hrvatskog sabora otvorim prvu Konstituirajuću sjednicu 5. saziva Hrvatskog sabora i privremeno joj predsjedavam do izbora predsjednika. Sve vas srdačno pozdravljam a izabranim zastupnicima čestitam na izboru za zastupnike u Hrvatski sabor. Posebno pozdravljam predsjednika Republike Hrvatske gospodina Stjepana Mesića [[(Pljesak)]] Predsjednika Vlade Republike Hrvatske Ivicu Račana i nazočne potpredsjednike i članove Vlade. [[(Pljesak)]] Mandatara za sastav Vlade gospodina Ivu Sanadera. [[(Pljesak)]] Dosadašnje potpredsjednike Hrvatskog sabora i prvoga predsjednika Hrvatskog sabora gospodina Žarka Domjana. [[(Pljesak)]] Pozdravljam nazočne čelnike stranaka nazočne u Hrvatskom saboru koji nisu zastupnici. Pozdravljam predsjednika Ustavnog suda Republike Hrvatske gospodina Petra Klarića. [[(Pljesak)]] Predsjednika Vrhovnog suda Republike Hrvatske gospodina Ivicu CRnića i nazočne predstavnike sudbene vlasti. [[(Pljesak)]] Pozdravljam uzoritog kardinala Msgr. JOsipa Bozanića nadbiskupa zagrebačkog i predsjednika Hrvatske biskupske konferencije. [[(Pljesak)]] Visokopreosvešetenog Jovana Pavlovića pravoslavnog metropolitu Eparhije zagrebačko-ljubljanske i cijele Italije. [[(Pljesak)]] Muftiju Ševka efendija Omerbašića predsjednika Mešihata islamske zajednice u Republici Hrvatskoj. [[(Pljesak)]] Gospodina Ognjena Krausa predsjednika Židovske općine. [[(Pljesak)]] Gospodina Kotela Da-Dona glavnog rabina za Republiku Hrvatsku. [[(Pljesak)]] Gospodina Branka Berića predstavnika Evangelističke crkve u Republici Hrvatskoj. [[(Pljesak)]] Također pozdravljam pučkog pravobranitelja gospodina Antu Klarića [[(Pljesak)]] Pozdravljam glavnu državnu revizoricu gospođu Šimu Krasić. [[(Pljesak)]] Načelnika glavnog stožera Oružanih snaga Republike Hrvatske generala zbora Josipa Lucića. [[(Pljesak)]] Pozdravljam predsjednika Hrvatske akademije znanosti i umjetnosti akademika Ivu Padovana. [[(Pljesak)]] Također pozdravljam gospođe i gospodu rektore Hrvatskih sveučilišta. [[(Pljesak)]] Srdačno pozdravljam diplomatski zbor u Republici Hrvatskoj sa sjedištem u Zagrebu. [[(Pljesak)]] Pozdravljam gradonačelnicu grada Zagreba i gospodu župane hrvatskih županija sve nazočne predstavnike gospodarskih kulturnih, športskih i javnih ustanova te druge nazočne uzvanike na sjednici. [[(Pljesak)]] Gospođe i gospodo u višestoljetnoj borbi za opstojnost Hrvata na ovim prostorima za državotvornu ideju, i sam čim stvaranja slobodne neovisne Hrvatske, dali su život mnogi Hrvati i drugi državljani Republike Hrvatske. Pozivam vas da sabrani par trenutaka u miru odamo dužnu počast svima koji su dali život za Domovinu. - Minuta šutnje - - Neka im je vječna slava i hvala – Gospođe i gospodo, na temelju svojih ovlasti Predsjednik Republike Hrvatske 20. listopada 2003. godine raspisao je izbore za zastupnike u Hrvatski sabor, koji su održani 22., 23. i 30. studenoga ove godine. Ustavni sud Republike Hrvatske, 6. prosinca 2003. godine obavijestio je Državno izborno povjerenstvo da su se stekli uvjeti za objavu rezultata izbora za zastupnike u Hrvatski sabor. A Državno izborno povjerenstvo 8. prosinca 2003. godine, objavilo je službene rezultate izbora za zastupnike u Hrvatski sabor. Predsjednik Republike Hrvatske na temelju članka 97. alineje 1. Ustava Republike Hrvatske sazvao je Hrvatski sabor na prvo zasjedanje. Izvješćujem Vas da su prema izvješću Državnog izbornog povjerenstva od 8. prosinca 2003. godine u Hrvatski sabor izabrana 152 zastupnika. Gospođe i gospodo zastupnici, uvaženi uzvanici, dopustite mi samo nekoliko rečenica u ovoj prigodi konstituiranja Hrvatskog sabora u njegovom 5. sazivu. Nakon stjecanja neovisnosti Republike Hrvatske. Slučajno ili ne ali svakako simbolično termin održavanja današnje konstituirajuće sjednice istovjetan je s onim od prije 13 godina kada je 22. prosinca 1990. godine donesen Ustav Republike Hrvatske. Taj često nazivani Božićni Ustav svjedočio je cijelom svijetu i svom narodu legitimitet i legalnost svojih građana u težnji za samostalnom državom utemeljenoj na najvišim vrijednostima suvremenih demokracija. Danas 13 godina kasnije njegove temeljen vrijednosti ostale su nepromijenjene, unatoč nizu promjena Ustava uzrokovanih promjena društvenih, demokratskih, političkih i gospodarskih okolnosti u zemlji, koja se nalazi u tranziciji. Vjerujem da današnjim danom otpočinjemo ponovno kao i u siječnju 2000. godine, proces mirne i civilizirane promjene i predaje vlasti temeljem volje hrvatskih građana izraženoj na upravo minulim parlamentarnim izborima. Također vjerujem da će ovaj saziv Sabora u svom mandatu unapređujući razinu dijaloga i tolerancije, otklanjati propuste i nedostatke prisutne u radu prethodnog saziva. Izražavam nadu da ćemo uspješno tragati za novim uporištima hrvatske politike koja će nas odmaknuti u razmišljanjima i postupcima od onih tema prošlosti koje nas sprečavaju biti objektivnim i produktivnim u sagledavanju i kreiranju budućnosti uspješne Hrvatske. Ta uspješna Hrvatska budućnosti zahtjeva prioritetno puno suglasje, koje se mukotrpno stvara svim političkih opcija na najvažnijim nacionalnim i državnim pitanjima. Ona su vezana u mislima naših ljudi na osjećaj pravednosti, vjeru i sigurnost i objektivnost pravnog sustava te kvalitetu življenja u svojim obiteljima čega bez posla i socijalne pravednosti nema. Zato ovaj saziv Sabora vjerujem posvetit će svoj angažman posebno unapređenju funkcioniranja pravne države, razvoju gospodarstva temeljenoj na ekonomskoj politici, koja omogućava viši standard i dostojanstvo življenja čovjeka. Te kao dokaz skladnost odnosa sa svijetom uspješno raditi na prihvaćanje Hrvatske u Europsku uniju i NATO savez. Ozbiljnim i savjesnim poslom možemo dokazati odanost narodnim očekivanjima i odgovornost prema nacionalnim i državnim interesima. Kao predsjednik Hrvatskoga sabora u prošlom sazivu, vjerujem da ćemo i uređenjem odnosa u ovom Domu i odnosom prema drugim vidovima državne vlasti uspjeti i u praksi realizirati Ustavom propisane funkcije ovoga Doma kao predstavničkog tijela građana - dodao bih - najvišeg narodnog predstavništva i nositelja zakonodavne vlasti u Republici Hrvatskoj. Još jednom svima vama ponovno ili novoizabranim narodnim zastupnicima, iskrene čestitke na izboru i najbolje želje za uspješan rad na odgovornim dužnostima. Svima vama kolege zastupnici i uvaženi uzvanici kao i našim gledateljima i slušateljima koji nas prate putem elektroničkih medija, želim sretan i blagoslovljen Božić te uspješnu Novu godinu. Hvala vam lijepa. [[(Pljesak.)]] Obavještavam vas, da prema evidencijskim listićima koji su do sada predani sjednici je nazočno 127 zastupnika. Da bi Hrvatski sabor bio konstituiran, sukladno članku 73. Ustava Republike Hrvatske i članku 4. Poslovnika Hrvatskoga sabora uz nazočnost većine zastupnika potrebno je pristupiti izboru predsjednika Sabora. Člankom 5. Poslovnika Hrvatskoga sabora utvrđeno je da pravo podnošenja prijedloga na konstituirajućoj sjednici za izbor predsjednika Hrvatskoga sabora imaju klubovi zastupnika. Na temelju članka 5. Poslovnika Klub zastupnika Hrvatske demokratske zajednice podnio je prijedlog za izbor predsjednika Hrvatskoga sabora. Da li želi predstavnik kluba zastupnika obrazložiti prijedlog? Ne. Hvala vam lijepa. Otvaram raspravu. Pročitat ću prijedlog koji sam dobio od kluba zastupnika HDZ-a. -Na temelju članka 5. stavka 3. Poslovnika Hrvatskoga sabora, Klub zastupnika Hrvatske demokratske zajednice podnosi prijedlog da se za predsjednika Hrvatskoga sabora izabere zastupnik gospodin Vladimir Šeks.- Ispričavam se na ovom propustu. Otvaram raspravu o ovom prijedlogu. Zaključujem raspravu. Prije glasovanja, postavljam pitanje. Da li ima drugih prijedloga za izbor predsjednika Sabora? Hvala vam lijepa. Nema. Prije nego što glasujemo, obavještavam i izvješćujem vas da je za izbor predsjednika Hrvatskoga sabora potrebna većina glasova nazočnih zastupnika. Još jednom ponavljam. Na sjednici je 127 zastupnika. Dajem na glasovanje prijedlog Kluba zastupnika HDZ-a da se za predsjednika Hrvatskoga sabora izabere gospodin Vladimir Šeks. Dakako, glasuju samo zastupnici. Tko je za? Molim malo strpljenja. Hvala vam lijepa. Tko je protiv? Hvala vam lijepa. Tko je uzdržan? Hvala svima. Utvrđujem da je prijedlog prihvaćen većinom glasova - 114 glasova za i 13 protiv. Proglašavam da je za predsjednika Hrvatskoga sabora izabran gospodin Vladimir Šeks. [[(Pljesak.)]] Objavljujem da je na temelju odluke Predsjednika Republike Hrvatske o sazivu Hrvatskoga sabora na 1. zasjedanje utvrđenog broja nazočnih zastupnika i izborom predsjednika Hrvatskoga sabora, Hrvatski sabor konstituiran. Gospođe i gospodo zastupnici, uvaženi uzvanici, pozivam vas da odamo počast Domovini. - Izvođenje himne -Lijepa naša domovino - Iskreno čestitam gospodinu Vladimiru Šeksu na izboru i pozivam ga da se obrati nazočnima, a nakon toga da zauzme mjesto za predsjedničkim stolom i nastavi predsjedavati sjednicom. Izvolite.
ParlaMint-HR_2003-12-22-0.u2	Gospodine predsjedavajući, uvažene gospođe i gospodo zastupnici, ugledni gosti. Želim vam najiskrenije zahvaliti na ovom izboru, povjerenje koje ste mi ukazali birajući me za predsjednika najviše demokratske institucije u našoj zemlji u ovom trenutku dvostruko obvezuje. Obvezuje zbog važnosti daljnjeg jačanja demokratskih vrijednosti, ali obvezuje i zbog potrebe da se u demokratskom okružju i kroz demokratske procedure ostvare današnji ciljevi i interesi Hrvatske države i hrvatskoga društva. Želim vas uvjeriti da ću visoku dužnost koju ste mi povjerili obavljati savjesno, odgovorno vodeći uvijek računa o brizi i obvezi da Hrvatski sabor bude kako je to uvijek u povijesti bio jamac ostvarenja najviših narodnih i državnih interesa, prije svega slobode i pravde. Suvremeni međunarodni uvjeti i promijenjena narav suvremenog svijeta samo još više naglašavaju važnost takve uloge Hrvatskog parlamenta, jačanje demokracije naša je nezaobilazna spona sa svijetom, naša karta jednakosti i mjera naših političkih i civilizacijskih dostignuća. Ali demokracija je istodobno i naš razgovor sa nama samima, mjera naših nacionalnih interesa i naš oslonac u dijalogu sa svijetom. Vjerujem da je jačanje demokracije u Hrvatskoj naš zajednički moto. Radujem se da ćemo u tome zajednički sudjelovati, da ćemo surađivati u zahtjevnom poslu koji je pred nama i da ćemo raditi u demokratskom skladu svih političkih opredjeljenja. Zahvaljujem se posebno i zbog toga što su glasovi za moj izbor došli sa svih strana sabornice, raznih političkih boja i opredjeljenja. Upravo to raduje i obvezuje, upravo to potvrđuje da hrvatski parlamentarizam ulazi u novu etapu i da je to vjerojatno najveća dobit nedavnih izbora. Izbori su potvrdili da građani žele političku zrelost, odmjerenost i odgovornost, da žele narodne zastupnike koji će se rukovoditi interesima zemlje i glasom naroda, koji se neće olako prepuštati samodopadnostima i banalnostima, zavadama i podjelama, koji će u demokratskoj raspravi uvijek voditi računa da pobijedi najbolji argument – interes Hrvatske. Upravo zbog toga želim posebno pozdraviti nove zastupnike u Hrvatskom saboru osobno kao jedan od veterana ove sabornice, iskreno vas pozivam budimo ponosni na svoju dužnost i budite savjesni u njenom ispunjenju. Dame i gospodo, pred nama su teške zadaće i veliki izazovi. Dolaze vremena zahtjevnog zakonodavnog rada. Unutarnje reforme koje predstoje, zahtijevat će neumornu zakonodavnu proceduru. Uvjeren sam da ćemo pri tome svi uvijek imati na umu da je najvažniji krajnji cilj usvajanje zakona najboljih za Hrvatsku. U odnosima sa svijetom ovaj će Dom također biti suočen sa novim izazovima. Usudio bih se čak reći da je pred nama vrijeme kada će se zapravo po zbivanjima u ovoj sabornici odmjeravati i određivati budućnost i sudbina Hrvatske. Zemlja je na raskrižju. Ona stoji na pragu potpunoga otvaranja ka Europskoj uniji, na dohvat toga politički i simboličnoga znaka da smo sposobni i zreli za ostvarenje povijesnih i suvremenih težnji hrvatskog naroda i građana Hrvatske. Istodobno zemlja je još pod opterećenjem zbog nedovoljno jasnih i neprijepornih pogleda na opću buduću sliku ovog dijela Europe i razlika u pogledima na proces širenja europskih integracija i taj očekivani iskorak nalazit će svoju političku i pravnu formu u raznim odlukama i dokumentima o kojima će raspravljati ovaj Visoki dom i o kojima ćete vi odlučivati. I upravo zato ovaj saziv Hrvatskog sabora suočava se sa povijesnim odgovornostima. Uvjeren sam da ćemo tu odgovornost imati na umu pri svakodnevnom radu. Da ćemo kad to bude potreba trenutka, znati prevladati sitničavost i pokazati političku širinu. Govorim to zato što bi umjesto i na ovom mjestu, kao mjesto parlamentarnog odlučivanja trebalo biti ne mehanička glasaonica sa malo samostalnosti, ali niti polemički klub sa malo učinkovitosti i u tome je pravo značenje ovog saziva Hrvatskog sabora. Od parlamentarizma koji je zbog posebnih povijesnih okolnosti bio prijenosnik jedne političke volje bez dovoljno otvorenosti spram drugih mišljenja preko parlamentarizma koji je u drugim okolnostima više iskazivao nesklad političkih volja negoli tražio zajedničku rezultantu, evo nas na pragu stvarnog samostalnog i odgovornog parlamentarizma. Vjerujem da je riječ o povijesnom iskoraku za Hrvatsku i vjerujem da smo svi svjesni odgovornosti koja to nameće svakome od nas. To je također još jedna dodatna poruka posljednjih izbora. Građani hoće odgovorne, samostalne i svjesne narodne zastupnike. Građani su glasovali za promjene i žele da parlamentarna procedura omogući njihovo ostvarenje. Zbog toga konsenzus, suglasje za mene postoje sve važnijim pojmom. Zbog vanjskih izazova koje sam naznačio i zbog potrebe da se Hrvatskoj vrati politički mir i nadvladaju podjele koje nas sputavaju, vjerujem u parlamentarni konsenzus koji neće biti odraz samo stranačke discipline već i mjera nacionalne i političke odgovornosti zastupnika. Vjerujem i u ozračje političke snošljivosti i dijaloga sa uzajamnim uvažavanjem. Ovaj Visoki dom treba odražavati i predvoditi visoki stupanj duhovnog napretka zemlje. Hrvatskoj treba vratiti vjeru u sebe, nova energija treba zemlji dati novu dinamiku. Hrvatski sabor u tome ima predvodničku ulogu. Izbori su potvrdili opredjeljenje građana za konsolidaciju institucija sustava i za provedbu reformi koje će osigurati gospodarski rast. To su po mojem sudu dva temeljna zahtjeva građana, uređena država i pouzdano gospodarstvo. Ostvarenje obaju tih ciljeva tražit će opsežnu zakonodavnu proceduru. Povećanje zaposlenosti ostaje samo politička parola, ako ne bude praćeno novim radnim zakonodavstvom, novim zakonima o poreznom sustavu, novim zakonima o štednim ulozima i stranim ulaganjima, novim zakonima i uredbama o financijskom nadzoru, o protukorupcijskom pravu, o novoj javnoj upravi, uzajamnoj povezanosti povezanoj zakonodavnoj aktivnosti koja je pred nama, uređenje cjelokupnoga državnog sustava treba biti u funkciji glavnih strateških interesa države u ovoj etapi razvoja. K tome predstoji i nastavak usklađivanja zakonodavne materije sa zakonodavstvom Europske unije. Naša potreba da nastavimo unutarnje reforme uskladiva je sa potrebom prilagodbe europskim standardima, neka nam to bude smjerokaz pri radu u odborima i drugim tijelima Hrvatskog sabora. Jamčim da ću svoju dužnost obavljati objektivno i nepristrano. Bit će jasno i povišenih emocija u sabornici, jer je to neizbježno, ali vodit ću saborske sjednice objektivno i sabrano uvijek poštujući pravila i proceduru. Dame i gospodo, Hrvatski sabor treba nastaviti zrcaliti interese svih slojeva hrvatskog društva i svih hrvatskih regija. U ovom Domu treba istinski dati priliku svakom zastupniku da prenese volju i zahtjeve svoga dijela biračkog tijela. Ovaj Dom treba ostati otvoren prema javnosti, ali više od toga, Hrvatski sabor treba danas preuzeti vodeću ulogu u onome što je Hrvatskoj danas najpotrebnije u obnovi unutrašnje demokratske stabilnosti društva u konsolidaciji svih sastavnica državnog i društvenoga života zemlje, i punu usredotočenost na dosljedno i učinkovito ostvarenje temeljnih ciljeva i interesa Hrvatske u ovoj etapi našeg razvoja i uz uključivanje u najvažnije europske i međunarodne procese. Naša potpuna privrženost demokraciji i vladavini prava, čvrsta jamstva manjinskih, građanskih i vjerskih sloboda, potpuna jednakost i ravnopravnost svih naših građana i poštivanje međunarodnih obveza naći će svoju potvrdu u djelovanju ovog saziva Hrvatskog sabora. Uvjeren sam da smo oko tih načela i ciljeva istomišljenici, što ne znači da će ova dužnost biti laka, ali ona je svakako časna i ja ću je sa ponosom i odgovornošću obnašati. Zahvaljujem, dame i gospodo, zahvaljujem gospodine predsjedavajući. [[/Pljesak./]] Dame i gospodo, predlažem da pristupimo utvrđivanju dnevnog reda sjednice. U materijalima koje ste primili za sjednicu najavljen je mogući dnevni red i predlažem kao dnevni red, izbor predsjednika, potpredsjednika i članova Mandatno-imunitetnog povjerenstva. Izvješće Mandatno-imunitetnog povjerenstva o provedenim izborima, davanje prisege zastupnika, izbor potpredsjednika Hrvatskog sabora, imenovanje tajnika Hrvatskog sabora, izbor predsjednika, potpredsjednika i članova Odbora za izbor, imenovanja i upravne poslove. Izbor predsjednika, potpredsjednika i članova Odbora za Ustav, Poslovnik i politički sustav i izbor predsjednika, potpredsjednika i članova Odbora za zakonodavstvo. Ima li tko od zastupnika prigovor na predloženi dnevni red? Ako nema prigovora konstatiram da je dnevni red utvrđen. Prelazimo sada na rad prema utvrđenom dnevnom redu. Izvješće Mandatno-imunitetnog povjerenstva o provedenim izborima, davanje prisege zastupnika, izbor potpredsjednika Hrvatskog sabora, imenovanje tajnika Hrvatskog sabora, izbor predsjednika, potpredsjednika i članova Odbora za izbor, imenovanja i upravne poslove. Izbor predsjednika, potpredsjednika i članova Odbora za Ustav, Poslovnik i politički sustav i izbor predsjednika, potpredsjednika i članova Odbora za zakonodavstvo. Ima li tko od zastupnika prigovor na predloženi dnevni red? Ako nema prigovora konstatiram da je dnevni red utvrđen. Prelazimo sada na rad prema utvrđenom dnevnom redu. 1. Izbor predsjednika, potpredsjednika i članova Mandatno-imunitetnog povjerenstva. Članak 5. Poslovnika utvrđuje da prijedlog za izbor predsjednika, potpredsjednika i članova Mandatno-imunitetnog povjerenstva podnose klubovi zastupnika. Člankom 105. Poslovnika utvrđeno je da povjerenstvo osim predsjednika i potpredsjednika ima i 7 članova. Sukladno međustranačkom dogovoru, klubovi zastupnika podnijeli su sljedeći prijedlog. Za predsjednika predložen je zastupnik Damir Sesličar. Za potpredsjednika predložen je zastupnik Srećko Ferenščak. Za članova povjerenstva predloženi su zastupnici Milanka Opačić, Biserka Perman, Ivana Sučec-Trakoštanec, Mato Štimac, Vladimir Kurečić, Ivica Klem i Vlado Jukić. Želi li tko sudjelovati u raspravi? Dajem na glasovanje prijedlog za izbor predsjednika, potpredsjednika i članova Mandatnog-imunitetnog povjerenstva u predloženom sastavu. Tko je za ovaj prijedlog? Tko je protiv? Tko je suzdržan? Hvala. Utvrđujem da je jednoglasno sa 127 glasova prihvaćen prijedlog i proglašavam da smo Mandatno-imunitetno povjerenstvo izabrani za predsjednika Damir Sesvečan, za potpredsjednika gospodin Srećko Ferenčak, za članove Milanka Opačić, Biserka Perman, Ivana Sučec-Trakoštanec, Mato Štimac, Vladimir Kurečić, Ivica Klem i Vlado Jukić. Čestitam predsjedniku, potpredsjedniku i članovima Mandatno-imunitetnog povjerenstva na izboru i pozivam ih da odmah održe sjednicu i pripreme izvješće sukladno članku 6. Poslovnika Hrvatskog sabora. Sjednica Povjerenstva održat će se u dvorani 133. Do izrade izvješća Mandatno-imunitetnog povjerenstva određujem stanku u trajanju od 30 minuta. Zahvaljujem uzvanicima i gostima na nazočnosti na ovoj sjednici i pozivam ih da nam se pridruže na domjenku u prigodu konstituiranja.
ParlaMint-HR_2003-12-22-0.u36	Hvala gospodine predsjedniče. Prijedlog odluke o izboru predsjednika, potpredsjednika i članova Odbora za zakonodavstvo Hrvatskoga sabora. Prijedlog glasi: Za predsjednika Odbora gospodin Josip Leko, za potpredsjednika Odbora gospodin Florijan Boras, za članove Odbora: gospodin Zvonimir Puljić, gospodin Damir Sesvečan, gospodin Emil Tomljanović, gospodin Velimir Pleša, gospodin Nikola Mak, gospodin Josip Vresk, gospodin Darko Šantić, gospodin Pero Kovačević i gospodin dr. Ivo Josipović. Obrazloženje: U članku 12. stavak 2. Poslovnika Hrvatskoga sabora propisano je da danom konstituiranja Sabora prestaje mandat zastupnicima prethodnog saziva Sabora. U članku 44. Poslovnika propisano je da radno tijelo ima predsjednika, potpredsjednika i određeni broj članova koje bira i razrješuje Sabor iz reda zastupnika. Da sastav radnog tijela u pravilu odgovara stranačkom sastavu Sabora i da mandat predsjednika, potpredsjednika i članova radnog tijela traje od dana izbora do dana prestanka ili nastupa mirovanje zastupničkog mandata, odnosno od dana razrješenja dužnosti na koju je izabran. Prema odredbama članka 60. Poslovnika Hrvatskoga sabora Odbor za zakonodavstvo Hrvatskoga sabora ima predsjednika, potpredsjednika, 11 članova iz reda zastupnika, a još 9 članova imenuje se iz reda javnih, znanstvenih i stručnih djelatnika te po jedan iz reda predstavnika sindikata više razine, udruge poslodavaca i uglednih pravnika iz prakse. U skladu s odredbom članka 44. stavka 3. Poslovnika kojom je propisano da sastav radnog tijela u pravilu odgovara stranačkom sastavu Sabora te sukladno međustranačkom dogovoru o sastavu radnih tijela Hrvatskoga sabora, za predsjednika, potpredsjednika i članove Odbora za zakonodavstvo Hrvatskoga sabora predloženi su sljedeći zastupnici: za predsjednika Josip Leko iz redova SDP-a. Za potpredsjednika Florijan Boras iz HDZ-a, za članove: gospodin Zvonimir Puljić, HDZ; gospodin Damir Sesvečan, HDZ; gospodin Emil Tomljanović, HDZ; gospodin Velimir Pleša, HDZ; gospodin Nikola Mak iz redova Njemačke nacionalne manjine, gospodin Josip Vresk iz redova HSS-a, gospodin Darko Šantić iz Hrvatske narodne stranke, gospodin Pero Kovačević iz Hrvatske stranke prava i doktor Ivo Josipović kao nezavisni. Odbor za izbor i imenovanja i upravne poslove Hrvatskog sabora je na prvoj sjednici održanoj 22. prosinca 2003. raspravljao o navedenim prijedlozima te je u skladu s člankom 44. stavkom 3., člankom 60., člankom 91. podstavkom 1., člankom 118. stavkom 2. i člankom 244. Poslovnika Hrvatskog sabora, jednoglasno utvrdio da ovaj Prijedlog odluke s obrazloženjem koje podnosi Hrvatskom saboru. Hvala lijepo.
ParlaMint-HR_2003-12-22-0.u37	Hvala lijepo gospodinu predsjedniku. Otvaram raspravu. Zaključujem raspravu. Stavljam Prijedlog odluke na glasovanje prema prijedlogu odbora. Molim, tko je za ovaj prijedlog odbora? Hvala. Protiv? Suzdržan? Hvala lijepa. Utvrđujem da je jednoglasno sa 123 glasa za izabrani u Odbor za zakonodavstvo Hrvatskog sabora za predsjednika gospodin Josip Leko, za potpredsjednika gospodin Florijan Boras i za članove Zvonimir Puljić, Damir Sesvečan, Emil Tomljanović, Velimir Pleša, Nikola Mak, Josip Vresk, Darko Šantić, Pero Kovačević i Ivo Josipović. Čestitam predsjedniku, potpredsjedniku i izabranim članovima Odbora za zakonodavstvo i prije zaključenja ovog dijela sjednice sazivam izvanrednu sjednicu za 16 sati sa predloženim dnevnim redom koji ste primili na klupama. Prijedlog zakona o izmjenama i dopunama Zakona o Vladi RH s Konačnim prijedlogom zakona, Prijedlog zakona o ustrojstvu i djelokrugu ministarstava i državnih upravnih organizacija sa Konačnim prijedlogom zakona, Prijedlog zakona o izmjenama i dopunama Zakona o sustavu državne uprave sa Konačnim prijedlogom zakona, predstavljanje Vlade Republike Hrvatske i glasovanje o povjerenju Vlade Republike Hrvatske i Izvješće Mandatno-imunitetnoga povjerenstva. Molim predsjednike Odbora za zakonodavstvo, gospodina Leku i Odbora za Ustav, Poslovnik i politički sustav da sada u ovoj stanci odmah održe sjednice odbora, i to već su se dogovorili, Odbor za Ustav u sobi broj 84., a Odbor za zakonodavstvo u sobi broj 133. i da prorade ova tri zakona. A nakon toga, kada ova, kada prorade ova tri prijedloga zakona, molim zastupnice i zastupnike da se u prizemlju lijevo, polivalentnoj dvorani, tamo preko puta blagajne, fotografiraju za zastupničke iskaznice. Zaključujem ovu sjednicu i druga, izvanredna sjednica započinje u 16 sati. Hvala lijepo.
