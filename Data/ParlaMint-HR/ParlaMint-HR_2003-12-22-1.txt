ParlaMint-HR_2003-12-22-1.u38	Gospođe i gospodo zastupnici, otvaram 2. izvanrednu sjednicu Hrvatskog sabora, lijepo vas sve pozdravljam. Izvanrednu sjednicu Hrvatskog sabora sazvao sam na temelju članka 197., stavak 2. Poslovnika Hrvatskog sabora dakle na zahtjev Predsjednika Republike. Gospođo i gospodo zastupnici uz poziv za sjednicu primili ste i prijedlog dnevnog reda. Članak 205. Poslovnika nalaže da se najprije odlučuje o prijedlogu da se pojedini zakon donese po hitnom postupku. Po hitnom postupku predlaže se donošenje tri zakona i to: Prijedlog Zakona o izmjenama i dopunama Zakona o Vladi Republike Hrvatske sa Konačnim prijedlogom zakona, hitni postupak, prvo i drugo čitanje. Prijedlog zakona broj 1. Prijedlog zakona o ustrojstvu i djelokrugu ministarstava i državnih upravnih organizacija s Konačnim prijedlogom zakona, hitni postupak, prvo i drugo čitanje. Prijedlog zakona broj 3. I treće, Prijedlog zakona o izmjenama i dopunama Zakona o sustavu državne uprave sa Konačnim prijedlogom zakona, hitni postupak, prvo i drugo čitanje. Prijedlog zakona broj 2. Ima li tko od zastupnika primjedbu na primjenu hitnog postupka kod donošenja Zakona, prvog od, Zakona o izmjenama i dopunama Zakona o Vladi Republike Hrvatske? Nema. Molim da se zastupnici i zastupnice izjasne o tome tko je za primjenu hitnog postupka kod donošenja Zakona o izmjenama i dopunama Zakona o Vladi Republike Hrvatske? Tko je za primjenu hitnog postupka? Hvala. Tko je protiv? Hvala lijepa. Utvrđujem da je sa 104 glasa za i 17 protiv u dnevni red po hitnom postupku uvršten Konačni prijedlog zakona o izmjenama i dopunama Zakona o Vladi Republike Hrvatske. Drugo, tko je za primjenu hitnog postupka kod donošenja Zakona o izmjenama i dopunama Zakona o ustrojstvu i djelokrugu ministarstva i državnih upravnih organizacija? Tko je za primjenu hitnog postupka? Hvala lijepa. Tko je protiv? Utvrđujem da je sa 96 glasova za i 25 glasova protiv u dnevni red po hitnom postupku uvršten Konačni prijedlog zakona o izmjenama i dopunama Zakona o ustrojstvu i djelokrugu ministarstava i državnih upravnih organizacija. Treće, tko je za primjenu hitnog postupka kod donošenja Zakona o izmjenama i dopunama Zakona o sustavu državne uprave? Tko je za primjenu hitnog postupka? Hvala lijepa. Tko je protiv? Utvrđujem da je sa 97 glasova za i 24 protiv u dnevni red po hitnom postupku uvršten Konačni prijedlog zakona o izmjenama i dopunama Zakona o sustavu državne uprave. Pisanih prigovora na dnevni red koji sam predložio uz poziv za sjednicu nije bilo te se taj dnevni red sukladno članku 203., stavak 4. Poslovnika smatra usvojenim. Gospođe i gospodo zastupnici dnevni red je utvrđen. Sukladno članku 205., stavak 2. Poslovnika ja bih sad trebao objaviti utvrđeni dnevni red. Predlažem, ako se slažete da ne čitam cijeli dnevni red nego samo da objavim da je utvrđen dnevni red onako kako sam ga predložio u prijedlogu dnevnoga reda, a sukladno prijedlogu, sukladno članku 223., stavak 3. predlažem, a to su predložili i pojedini klubovi zastupnika da se o ova tri zakona provede objedinjena rasprava s time da predstavnici klubova imaju pravo na proširenu raspravu u trajanju od 20 minuta sa time da mogu podijeliti tih 20 minuta, da ne mora jedan nego može dvoje ili više tih 20 minuta podijeliti u raspravi. Ako ste suglasni sa time da objedinimo raspravu na ovaj način molim da to i potvrdimo glasovanjem. Tko je za tu objedinjenu raspravu? Protiv? Nema. Suzdržani? Nema. Utvrđujem da je jednoglasno usvojen zaključak da se o ova tri zakona provede objedinjena rasprava. Predlagatelj, predlagatelj ova tri zakona je Klub zastupnika Hrvatske demokratske zajednice. Kod utvrđivanja dnevnog reda prihvatili smo primjenu hitnog postupka kod donošenja ovog Zakona. Sukladno članku 159. Poslovnika hitni postupak objedinjuju i prvo i drugo čitanje zakona. Amandmani se mogu podnositi do kraja rasprave. Raspravu su proveli Odbor za zakonodavstvo i Odbor za Ustav, Poslovnik i politički sustav. Ta izvješća se, ova dva odbora umnožavaju. Želi li predstavnik predlagatelja dodatno obrazložiti prijedloge ova tri zakona? Da. Gospodin Ivo Sanader u ime Kluba zastupnika Hrvatske demokratske zajednice. Izvolite.
ParlaMint-HR_2003-12-22-1.u40	Hvala lijepa gospodine predsjedniče. Dame i gospodo zastupnici. Hrvatska javnost od novog saziva Hrvatskog sabora i novog mandatnog razdoblja nove legislativne periode očekuje puno. Mi smo i u našem izbornom programu, a nismo samo to bili mi, bilo je tu inicijativa i drugih stranaka od HSP-a do Vlade, predlagali da se smanji broj ministarstava, da Vlada bude učinkovita. Zato zahvaljujem svima onima danas, večeras koji su svojim glasom podržali da se ide u hitni postupak i da večeras možemo ako Bog da završiti raspravu i izglasovati ova tri zakona. Pozivam odmah prije izlaganja sve one koji imaju neke prijedloge u formi amandmana da ih podnesu i ukoliko budu konstruktivni i dobri naravno da ćemo ih razmotriti i prihvatiti. Zahvalni ćemo biti za svaku dobru inicijativu. Želim prije svega reći da je Hrvatska izašla iz jednog teškog vremena, iz jednog teškog perioda. Kroz taj period smo imali vlade koje su bile takve kakve jesu koju naslijeđujemo i kakvu naslijeđujemo danas. Vlada sa 19 ministarstava i još jednim ministrom bez lisnice, dakle 20 ministara. Za zemlju od 4,5 niti toliko milijuna stanovnika je to previše. Imamo usporedbe s drugim zemljama, od Njemačke koja ima 80 milijuna stanovnika i 13 ministarstava, do Austrije koja ima negdje 11 milijuna stanovnika 12 ministarstava, do naših susjeda Slovenaca, Mađara, Španjolci, Irci, dakle govorim o članicama Europske unije svi su tu negdje između 12 i 15 ministarstava, Rumunjska je primjerice učinila jedan veliki zaokret prije 6 mjeseci. Negdje u lipnju ove godine su sa 27 ministarstava koliko su imali, smanjili broj gotovo za 10. Prema tome, ovo što predlažemo večeras jest prvi korak u jednoj namjeri da administracija bude servis građana. Želimo pokazati to od glave. Želimo početi od Vlade, a onda bi trebalo to sukladno tome sprovesti, pokušati se potruditi svi zajedno da i do same lokalne uprave do grada do općine i da ne govorim o županiji, da se to provede i da doista administracija ne bude birokracija koja sama sebi svrhom, nego da bude servis građana. U tom smislu manji broj ministarstava koji mi predlažemo jest 14, ja ću ih kasnije pročitati, jamčit će ne samo uštedu o kojoj će biti više riječi kada ministri dobiju i zadaće u pogledu racionalizacije, jer kod spajanja se ipsofakto računa i na uštedu i na racionalizaciju, nego računamo prije svega na učinkovitost te Vlade na njezinu djelotvorniju organizaciju i aktivnost. Do sada smo bili svjedoci, a to mogu posvjedočiti i sam kao ministar znanosti sad davne već 92., 93. da smo imali strašnih problema u međusobnoj koordinaciji u međusobnom djelovanju između ministarstava i kasnije kao zamjenik ministra vanjskih poslova sam se također u to mogao uvjeriti. Pri tome u filozofiji spajanja i pristupu spajanja ministarstava reduciranja broja ministarstava u posljednjih 6, 7 mjeseci mi iz Hrvatske demokratske zajednice smo konzultirali jedan čitav niz stručnjaka iz pojedinih područja, dakle ne samo da smo komparirali ono što je na zapadu, što se već i pokazalo kao dobrim, nego smo i konzultirali ljude koji se time bave, ljude od struke i došli smo do ovog broja 14, možda je on mogao biti i manji, moja osobna želja je bila da bude manji, ali smo na kraju nakon svih konzultacija stali kod broja 14, jer smo u tom pristupu smatrali da je to u ovom trenutku možda i najprimjerenije za Hrvatsku. Bilo je naravno i bit će prigovora, bit će onih koji neće biti zadovoljni. Ali znate kad se nešto ide u nekakve promjene, kad se ide u nekakve pa i radikalne promjene, jer smanjenje broja ministarstava za 5, jest radikalna promjena, onda imate uvijek onih koji su za i protiv. I mi se s tim mirimo. Bit će oni koji su za i protiv. Ja sam uvjeren da će praksa pokazati da će oni koji su bili za i koji su nas podržavali da će biti u pravu. Jer učinkovita državna uprava može biti samo ona koja je elastična, koja je vitka, a ne glomazni aparat od 20 ministara. I u tom smislu nismo se slijedili logikom, nismo išli ovom logikom manjeg otpora da prihvatimo i da ostanemo na status quo, na zatečenom stanju, jer bi to bilo, politički najkomotnije, ne bi bilo nikakvih problema da smo time nastavili, nego smo išli u takav pristup, za koji molim razumijevanje i potporu. Čini mi se da ćemo se svi oko toga usuglasiti da bi najlakše bilo ostaviti sve po starom. Ali onda kako pokrenuti Hrvatsku, kako aktivirati sve one ljudske potencijale, kreativne potencijale koje imamo, kako reaktivirati poticati i pokrenuti poduzetnost naših ljudi, kreativnost naših ljudi, a ja vjerujem da imamo poduzetne i sposobne ljude, da imamo marljive ljude samo trebamo i vlast od državne razine do lokalne koja će im to i omogućiti. i u tom smislu naš je prijedlog, dakle da u Vladi bude 14 ministarstava kako slijedi: Ministarstvo vanjskih poslova, Ministarstvo financija, Ministarstvo obrane, Ministarstvo unutarnjih poslova, Ministarstvo pravosuđa, Ministarstvo gospodarstva, rada i poduzetništva, Ministarstvo mora, turizma, prometa i razvitka, Ministarstvo poljoprivrede, šumarstva i vodnog gospodarstva, Ministarstvo zaštite okoliša, prostornog uređenja i graditeljstva, Ministarstvo zdravstva i socijalne skrbi, Ministarstvo znanosti, obrazovanja i športa, Ministarstvo kulture, Ministarstvo obitelji, branitelja i međugeneracijske solidarnosti i Ministarstvo europskih integracija. U pristupu smo imali dva moguća načina gledanja. Jedno je bilo treba li spajati nešto što je samo po sebi suprotstavljeno? Ili ih treba ostaviti u zasebnim resorima, pa da se svatko za sebe bori kao što je to bio slučaj do sada? Izabrali smo ono prvo. Smatrali smo da, primjerice gospodarstvo i rad koji su do sad bili u dva odvojena ministarstva, koja su po sebi sama sebi suprotstavljena, jer su s jedne strane dakle, a ne bi trebala biti jer su na istom poslu, na istom su poslu i gospodarstvenici i radnici. Smatrali smo da je puno bolje da ih imamo pod jednim krovom, pa da eventualne prijepore, različita gledišta na stvari, na probleme razmotre pod jednim krovom u jednom resoru u jednom ministarstvu i da onda kao zajednički prijedlog izađu na Vladu i pred Sabor sa svojim rješenjima. Drugi pristup moguć je bio ostaviti ih odvojeno, pa da se svatko bori za svoje pozicije i da vidimo koji je ministar jači, i da taj ministar onda i pobjedi. To je do sada bilo, bio sam svjedokom takvih Vlada, pa i ova zadnja Račanova, i ona pretposljednja Matešina su bile takve i nije to funkcioniralo. Osim svađa između ministara, osim svađe između resora, bile su svađe i između određenih grupacija u društvu. Mi držimo da pod jednim krivom se može puno bolji, otvoreniji i pristupačniji dijalog voditi među, ajde da ih tako nazovemo suprotstavljenim stranama u jednom resoru. I zato u Ministarstvu gospodarstva, rada i poduzetništva dakle, smo uz gospodarstvo i poduzetništvo uveli, predlažemo da se uvede i rad, znači dosadašnje Ministarstvo rada i socijalne skrbi više ne bi postojalo kao takvo, nego bi dio tog ministarstva prešao u Ministarstvo gospodarstva, rada i poduzetništva a drugi dio ministarstvo, onaj dio socijalne skrbi u Ministarstvo zdravstva. Nekoliko riječi o povezivanju ovih dvaju ministarstava, najprije rada i malog i srednjeg poduzetništva, obrta je logičan slijed budući da gospodarstvo koje upravo stoga što je kompleksno i treba gledati kao na jednu jedinstvenu cjelinu u sklopu koje se trebaju rješavati i posebni segmenti. Malo i srednje poduzetništvo mjerama gospodarske politike treba povezati sa velikim tvrtkama i sustavima. A radi povećanja kompleksnosti proizvoda i zajedničkog nastupa na domaćim i stranim tržištima. Povezivanje tih dvaju ministarstava treba rezultirati koordiranijim i efikasnijim radom u gospodarstvu. To će pridonijeti realizaciji jednog od najbitnijih prioriteta ove Vlade a to je gospodarski rast i povećanja bruto društvenog proizvoda. Sastavni dio gospodarstva kao što sam i rekao je uređivanje i radnih odnosa, tržišta rada, upošljavanja, odnosi sa sindikatima i udrugama poslodavaca. Uključivanjem i tog segmenta u zajedničko ministarstvo, kao što sam kazao, pridonjet će kvalitetnijem socijalnom dijalogu i rješenjima kojima je za cilj gospodarski rast ali i pravedno reguliranje radnih odnosa, te smanjenje nezaposlenosti a sve u cilju povećanog životnog standarda. Neki su politički promatrači, Ministarstvo mora, turizma, prometa i razvitka nazvali mega ministarstvom, i možda i jest tako. Ali mi držimo da more, cestovna infrastruktura i turizam su u temeljima razvoja zemlje kao što je Hrvatska. Postoje logični i vrlo opravdani razlozi zbog kojih ti resori trebaju biti u okviru jednog ministarstva. Pomorska, cestovna, željeznička i zračna infrastruktura su najvažnije za razvoj zemlje, pogotovo za razvoj i gospodarske grane kao što je turizam. Kako živiti od mora kao pomorska zemlja ako nema dobrih luka, veza tih luka sa otocima i ostalim lukama svijeta, odnosno ako nema veza tih luka preko autocesta i cesta s ostalim dijelovima Hrvatske i Europe. I u svemu tome turizam vidimo kao nadgradnju koja će koristeći tu infrastrukturu Hrvatsku promovirati u turističku zemlju još više i na taj način doći do toga da Hrvatska i značajnije živi i ubire od turizma. Stoga će ovo Ministarstvo omogućiti bolju koordinaciju navedenih resora, ali i bolju iskoristljivost komparativnih prednosti koje Hrvatska ima. U Ministarstvu poljoprivrede, šumarstva smo uključili i vodno gospodarstvo. I to temeljem dosadašnjih iskustava kao jednog od najvećih prirodnih bogatstava zaključili smo da je optimalno uključivanje, da je optimalno rješenje uključivanje vodnog gospodarstva u sastav Ministarstva poljoprivrede i šumarstva. Bilo je i drugih prijedloga, mi smo se odlučili za ovo rješenje. U djelokrugu je tog ministarstva već nadzor nad tlom i šumama, pa se ovakvo rješenje nameće kao najlogičnije jer obuhvaća ukupnu zaštitu vodnih potencijala kako u smislu njihova očuvanja, tako i u smislu učinkovitog iskorištavanja gospodarskih mogućnosti. Treba napomenuti da se u Hrvatskoj danas navodnjava tek oko 1% ukupnih poljoprivrednih površina i upravo stoga jedna je od važnijih odrednica programa Vlade a u kontekstu povećanja proizvodnje kvalitetne hrane pokretanje projekata navodnjavanja. Vlada je svjesna strateškog značenja vode te je uvjerena da će se na ovaj način vodno gospodarstvo staviti u pravu funkciju. Ministarstvo zaštite okoliša, prostornog uređenja i graditeljstva uključuje isto tako i problematiku stanovanja i komunalnog gospodarstva objedinjena u ovom Ministarstvu zaštite okoliša, prostornog uređenja i graditeljstva jer čini međuzavisni i koherentni sustav u ukupnoj gospodarskoj i socijalnoj politici poštujući pri tome temeljne postulate održivog razvitka. Hrvatska raspolaže, dame i gospodo, visoko vrijednom lokacijskom rentom i kulturnim nasljeđem čije očuvanje daljnji razvitak i vrednovanje vitalni nacionalni interes. Prostorno je planiranje adekvatni okvir kojim se usklađuju bitne odrednice gospodarskog i ukupnog društvenog razvitka. To znači da se primjerenim prostornim planiranjem osigurava zaštita prostora, njegovo optimalno korištenje, gradnja infrastrukture te uređenje i daljnje oblikovanje urbanih i ruralnih sredina. Uspostava, efikasnog i kriterijima prostornog planiranja i zaštite okoliša primjerenog komunalnog sustava iduća je bitna odrednica za omogućavanje ravnomjernog regionalnog razvitka i poticanje gospodarskih osnova. Komunalni standard i opremljenost infrastrukturnim objektima važan je segment kvalitete življenja. S time u svezi je i odgovornost ovog Ministarstva zaštite okoliša, prostornog uređenja i graditeljstva za očuvanje, obnovu i stvaranje uvjeta za izgradnju novog stambenog fonda, posebno imajući na umu potrebe mladih obitelji i socijalno stanovanje te poticanje tržišne stanogradnje kao značajnog elementa ukupnog gospodarskog rasta. U Ministarstvu zdravstva kao što smo rekli uključujemo socijalnu skrb. Jer između organizacije zdravstvene i socijalne skrbi ne postoji oštra granica. O tome svjedoči i podatak da se u našim bolnicama zbrinjava oko 15% bolesnika koji su miješani socijalno medicinski slučajevi kojima je smještaj i njega primarni problem. To se posebice odnosi i na populaciju starijih osoba ili onih sa teškim kroničnim bolestima koje uz zdravstvene probleme imaju i status socijalno ugroženih osoba. U Hrvatskoj postoji značajan nedostatak smještaja za takve osobe pa se utočište često nađe u bolnicama. Objedinjavanjem dvaju resora otvara se mogućnost bolje suradnje i rješavanja zajedničkih problema na racionalnije u bolnicama se javlja višak kreveta zbog prelaska na racionalnije liječenje u ambulantama i dnevnim bolnicama pa se taj višak može pretvoriti u smještaj socijalno i zdravstveno ugroženje populacije. Takav smještaj dame i gospodo znatno je jeftiniji od bolničkog jer ne zahtjeva visoke kadrovske kriterije kao akutne bolnice budući da je težište potrebnih usluga većinom na njezi a manjim djelom na liječenju bolesnika. Spajanjem resora pojačat će se suradnja stručnjaka iz oblasti zdravstva i socijalne skrbi po uzoru na mnoge europske zemlje. Ovdje je vrijedno napomenuti da smo takvo iskustvo imali i 1991. godine i da je ono bilo razdoblje pozitivnog iskustva, kasnije smo mi išli u promjene koje su se pokazale po našem mišljenju da nisu bile dobre i zato predlažemo da se to vrati natrag. Ministarstvo znanosti, obrazovanja i športa nastalo je integracijom, ili nastaje integracijom dosadašnjeg Ministarstva znanosti i tehnologije te Ministarstva prosvjete i športa. Temeljna ideja udruživanja dvaju postojećih ministarstava je postizanje veće povezanosti obrazovnog sustava sa znanošću a sve u cilju implementacije najnovijih znanja u sustav školstva i obrazovanja. Ovim načinom organiziranja osigurat će se neposredno ujednačanje standarda obrazovanja kao i usklađenog obrazovnog i znanstvenog sustava sa strategijom razvoja zemlje. Osim toga, predloženi model će osigurati i nužan na znanju utemeljen sustavni razvoj športa i tjelesne kulture. Integrativni pristup sagledavanju znanja, obrazovanja i športa te bliska suradnja ovog ministarstva sa ostalim ministarstvima i državnim upravnim organizacijama preduvjet je snažnom pokretanju Hrvatske. Ministarstvo znanosti, obrazovanja i športa obavlja upravne i druge poslove koji se odnose i na sustav i predškolskog, osnovno školskog i srednjoškolskog odgoja i obrazovanja kao i na sustav visoke naobrazbe u zemlji i inozemstvu. I da ne nabrajam sve ostalo što radi i što je već poznato. Uvodimo novo ministarstvo, predlažemo uvođenje novoga ministarstva za obitelj, branitelj i međugeneracijsku solidarnost jer obitelj dame i gospodo prije svega pripada posebno mjesto u društvu a ona ga ima i na temelju ustavnih odredbi. Koje kažu da država posebno štiti obitelji, djecu, mladež i majčinstvo. Mi u Hrvatskoj imamo puno problema jedna od tih je loša demografska slika, i katastrofalne demografske prognoze. Ako ovako nastavimo, budući da smo među žalosnim europskim rekorederima po negativnom prirastu stanovništva, jer svake godine više ljudi umire nego što se djece rađa, bojim se da će se obistiniti one prognoze crne koje kažu da ćemo za 40 tak godina imati milijun stanovnika manje. I stoga i simbolički i sadržajno jasna poruka naša za koju tražim vašu potporu Hrvatskoj javnosti da želimo i putem posebnog ministarstva, voditi brigu o obitelji o demografskoj obnovi. to ministarstvo objedinjuje brigu o obitelji od zaustavljanja pada nataliteta, do borbe protiv svih oblika ovisnosti kao posebnog opasnog zla koje prijeti obitelji. U tu svrhu spremamo nekoliko zakonskih projekata kojima će se vratiti neka prava, ali i bolje regulirati neki odnosi. Ministarstvo će pripremati i posebne programe za mnogočlane obitelji, kao i za one s više djece. Novi programi za demografski razvitak pripremiti će se u suradnji sa vodećim hrvatskim demografima. To ministarstvo ima zadaću pripremiti novi zakon o pravima hrvatskih branitelja, iz Domovinskog rata i članova njihovih obitelji, i u cjelokupnim svojim aktivnostima stvarati klimu vraćanja dostojanstva hrvatskim braniteljima. To će se najbolje ostvariti rješavanjem problema kojima su danas branitelji suočeni. Među važnijim projektima biti će program zapošljavanja hrvatskih branitelja i djece poginulih hrvatskih branitelja. Aktivnosti međugeneracijske solidarnosti temelje se na pretpostavci da mladi da djeca i umirovljenici nisu konkurentske skupine, već da se aktivnostima na promicanju i jednih i drugih odnosno njihovih prava jača ono što je temelj ustrostva ovoga novoga ministarstva. A to je obitelj. I konačno ostala ministarstva ostaju onakva kakva su bila. Jedino bih kratko prokomentirao naš prijedlog za koji također molim razumijevanje, da iz Ministarstva pravosuđa izuzmemo upravu. Ima za to nekoliko razloga, osim toga što to struka cijelo vrijeme i traži. Jer djelkrug uprave po prirodi stvari ne spada u djelkrug pravosuđa. I bliži je čak po nekimr ješenjima Ministarstvu unutarnjih poslova, nego Ministarstvu pravosuđa. Ako uzmemo primjerice njegovu djelatnost oko matičnih knjiga rođenih, vjenačnih, umrlih. A MUP s druge strane vodi knjige državljanstva znači čak bi b ili bližu MUPu nego Ministarstvu pravosuđa. I doista uprava je i to je recimo drugi razlog interdisciplinarna jer radi i sve službeničke odnose edukaciju državnih službenika. Stegovnu odgovornost službenika i namještenika svih ministarstava, ne Ministarstva pravosuđa svih ministarstava. Isto tako uprava je interdisciplinarna i zbog toga što se upravni postupak vodi u svim ministarstvima specifično. Dakle svako ministarstvo svaki resor ima svoj specifični upravni postupak, i zbog toga je i to jedan razlog više da zaista upravu izuzmemo iz ministarstva pravosuđa. I na kraju rekao bih još nekoliko rečenica o prijedlogu da ustrojimo i nekoliko državnih ureda. Dakle, iz pravosuđa bismo izuzeli upravu koja bi postala išla u središnji državni ured za upravu. Ona bi odnosno taj središnji državni ured, bi obavljao stručne i administratiovne poslove. Koji se odnose na sastav i ustrojestvo državne uprave i lokalne samouprave politički izborni sustav. Drugo bi bio središnji državni ured za E Hrvatsku odnosno I Hrvatsku ako ćemo u engleskom izgovoru. Koji bi koordinirao djelatnosti tijela državne uprave i povezivanje s privatnim sektorom u provedbi projekta I Hrvatska. Projekt I Hrvatska predviđa da se će se uspostaviti i umrežiti sustav koji će građanima omogućiti da putem Interneta obavljaju komunikaciju s javnom upravom. Tu mislimo i na zdravstvo i na školstvo i na gospodarstvo. I ovim bi se Hrvatska ovom upravom i ovim projektom svrstala među one grupe zemalja unutar Europske unije koje su prihvatile povelju u Sevili i Hrvatska 2005. Mi držimo da nemamo toliko snage niti da možemo se priključitit članicama Europske unije u dostizanju toga cilja 2005. Ali smatramo da b ismo u ovom mandatnom razdoblju od 4 godine mogli doseći taj tu razinu. Kao treći ured središnji predlažemo središnji ured za upravljanje državnom imovinom. Svi koji ste bili u Vladi posebno sada tu apostrofiram dosadašnju vladajuću koaliciju znate da imamo problema i da je državna uprava prije svega državna imovina raspoređena po različitim ministarstvima, razlilčiitm tijelima uprave, i prva i temeljna zadaća bi bila ovoga središnjeg državnog ureda napraviti katastar cijele državne imovine. Jer mi danas još uvijek ne znamo odnosno znamo jer je znamo svak pojedinačno, svaki resor za sebe, ali nemamo jedna objedinjeni katastar inventar svega onoga što spadau državnu imovinu. Taj bi ured obavljao upravnme i stručne poslove koji se odnose na upravljanje nekretninama i pokretninama. Te udjelima u trgovačkim društvima u vlasništu Republike Hrvatske, predlaže, predlagao bi imenovanje članova nadzornih odbora, te vodio evidenciju o državnoj imovini koja nije posebnim zakonom povjerena na upravljanje drugom tijelu dravne uprave. Mislimo da bi se objedinjavanjem tim mogao postići čak i bolji financijski učinak. Imamo dosta državne imovine koja je danas mrtvi kapital. Koja leži nekretnine koje nitko ne koristi, držimo da ih se može iskoristiti. Čak razmišljamo i o tome da ih ponudimo, naravno, putem natječaja, i društvima za upravljanje imovinom ili fondovima. Pa neka se jave na natječaj da vidimo tko može bolje, i u spješnije poslovati tom imovinom za državu neka na temelju natječaja pokušaju sklopiti ugovor i da viidmo na koji način taj mrtvi kapital pretočiti u nešto od čega možemo dobiti i prihod u državni proračun. To je ideja mislim da je ona hrabra, ali mislim da se ona može apsolutno realizirati. U suprotnome ako ostanemo ovako, to propada nikome ne koriosti, parcijalno se ministri bore daj meni ovo, daj ono i tako dalje. Predlažemo dakle središnji državni ured za upravljanje imovinom. Isto tako predlažemo i isti takav ured za razvojnu strategiju, koji bi obavljao stručne upravne i stručne poslove, koji se odnose na osmišljavanje i implementiranje strategije razvitka Republike Hrvatske, to je nešto slično što je imala i dosadašnja Vlada. Ured za strategiju, te bi koordinirana s tijelima središnje državne uprave, vezano uz ostvarenje ciljeva strategije. evo dame i gospodo mogao bih još više govoriti, ali mislim da sam dovoljno obrazložio i razloge zbog kojih idemo u smanjenje, predlažemo broja ministarstva, a i razloge zbog koje određene resore spajamo u jedan resor d abismo postali učinkovitiji i djelotvorniji u našem poslu. Još jedan puta zahvaljujem svima onima koji su glasovali za hitnost postupka. Molim ukkoliko ima dapače dobrih prijedloga amandmana da se predlože. Mi ćemo ih razmotriti i ukoliko zaista budu dobri prihvatiti. Hvala na pozornosti.
ParlaMint-HR_2003-12-22-1.u113	Hvala gospodine predsjedniče, prije svega želim zahvaliti svim zastupnicima na konstruktivnoj raspravi i na činjenici da smo zaista u dobroj atmosferi i jednom ozračju međusobne snošljivosti raspravljali danas o vrlo važnim zakonima paketu zakona koji bitno mijenjaju početak i karakter nove Vlade. Odmah ću se referirati an kolegu zastupnika Vilima Hermana. Oba zaključka koja je predložio klub zastupnika LIBRE su naam prihvatljiva. Prije svega želim reći da je zaključak koji se odnosi jedino je pitanje možemo li to u roku koji ovaj klub predlaže. Ali kada je riječ o cjelovitom programu reforme državne uprave, koja će sadržćavati smanjivaje upravnoga aprarata. Visoku profesinalizaciju i poboljšanje dostupnosti, odnosno smanjivanje trajanja upravnih postupaka t o je cilj svih nas i na tome želimo raditi. I mi to uzimamo kao obvezu. To će i biti i u programu Vlade. Želimo naprosto da kompletna državna uprava na svim razinama, da se ne samo da se smanji trajanje upravnih postupaka, nego da se smanji bitno smanji i broj dozvola koje nekome trebaju, broj rješenja koje treba. RAzmišljamo čak i o tome zato u ovom t renutku ne možemo reći možemo li prihvatiti ovako kako ste ga formulirali vaš zaključak. Ali razmišljamo čak i o tome da napravimo za poduzetnike, pa onda i za druge slojeve društva agenciju po uzoru na ono što već imaju druge zemlje - Irska, i druge u ... znači ako netko želi otvoriti firmu dođe na jedno mjesto, da one svoje osnovne papire, a onda je pitanje te agencije da mu riješi sve ostale probleme, dozvole da ne mora trčati od jednog šaltera do drugog, da ne mora možda plaćati mito da bi došao do neke dozvole, da ne mora čekati jednu dozvolu, pa da bi tek njom bilo uvjetovano da dobije drugu, nego da to sve obavlja agencija za njega. Mislim da je to u duhu ovoga što i klub LIBRE predlaže. To ostaje jedna od naših obveza. Rok koji ste vi ovdje predložili u zaključku u ovom trenutku ne mogu procijeniti je li realan. Kao što se odnosi to i na pitanje daljnje decentralizacije Hrvatske i u pogledu fiskalne problematike. Dakle, sve ove prijedloge koje ste iznijeli mi ćemo i pomno proučiti i sigurno da ih preuzimamo jer i jesu dio našeg programa. Zahvaljujem i onim kolegama koji su predlagali ne spajanje ili spajanje. Kolega zastupnik jedan iz SDP-a je ili kolega Ivaniš čini mi se predložio da uđe i turizam u visoko obrazovanje i u znanost, obrazovanje i šport da uđe i turizam, da uđe, pardon i kultura. Drugi su predlagali da nipošto ne smije ući. Znači, ima različitih pogleda, različitih rješenja. Mi smo se opredjelili za ovaj jer duboko vjerujemo da su ona dobra. Radili smo na tom prijedlogu više mjeseci. Angažirali, konzultirali različite stručnjake, komparirali se sa drugim srodnim zemljama većim, ali i srodnim, sličnim po broju stanovnika i po površini i došli smo do ovakvog zaključka - vrijeme će pokazati je li ovo dobro. Ja sam duboko uvjeren da jest. I bitno sam uvjeren da, odnosno vjerujemo da je bitno na koji način će ministri obnašati, na koji način će međusobno funkcionirati, a ne koliko podresora kako je netko kazao imaju u svom resoru. Jer i do danas je bilo ministarstava sa dva ili tri podresora, pa nije bilo važno koliko ima podresora, nego na koji način i kako dobro ministar funkcionira. Prema tome, zahvaljujem svima na raspravi. Mi ćemo zatražiti stanku da ove amandmane i prijedloge razmotrimo u klubu i da se prema njima odredimo i nakon stanke ćemo iznjeti naše stajalište koje amandmane prihvaćamo, koje možemo prihvatiti, a koje ne. Hvala lijepa.
ParlaMint-HR_2003-12-22-1.u114	Zahvaljujem gospodinu zastupniku Sanaderu. Radi pripreme predlagatelja na podnijete amandmane i prijedloge zaključaka određujem stanku do 21 sat. Hvala. Kolegice i kolege, nastavljamo sa sjednicom. Prvo imamo izjašnjavanje predlagatelja o amandmanima na ova 3 prijedloga zakona. Prvi je Prijedlog zakona o izmjeni i dopuni zakona o Vladi. Tu je podnijet jedan amandman Kluba zastupnika HDZ-a, predlagatelja, koji postaje sastavni dio Konačnog prijedloga zakona. Za ovaj Prijedlog zakona kao i za sva ova preostala 2 potrebna je većina glasova svih zastupnika, dakle, najmanje 77 glasova za, prema članku 226. Poslovnika. Stoga stavljam na glasovanje Prijedlog, Konačni prijedlog zakona o izmjenama i dopunama Zakona o Vladi sa prihvaćenim amandmanom. Tko je za ovaj Prijedlog zakona? Hvala lijepa. Protiv? Hvala. Suzdržan? Hvala lijepa. Utvrđujem da je sa 88 glasova za, 16 protiv i 16 suzdržanih donesen Zakon o izmjenama i dopunama Zakona o Vladi Republike Hrvatske u tekstu kako ga je predložio predlagatelj, zajedno sa prihvaćenim amandmanom.
