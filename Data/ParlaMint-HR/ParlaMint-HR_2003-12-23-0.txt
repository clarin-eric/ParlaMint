ParlaMint-HR_2003-12-23-0.u298	… [[(govornik se naknadno uključio, ne čuje se)]] gospodine predsjedniče Vlade, ministri, ekselencije, dame i gospodo. Na početku novog legislativnog perioda Hrvatska javnost želi znati što donosi sutra. Živimo u svijetu koji budi nadu sutrašnjeg mira, ali je još nesiguran. Živimo u zemlji koja sluti sutrašnji sklad u blagostanju, ali je još ispunjena neizvjesnostima. Hrvatski građani traže pouzdanost. Pouzdanu budućnost, pouzdanu za svoju obitelj, pouzdanu za buduće generacije. Izbori 23. studenoga pokazali su da hrvatski čovjek hoće i pouzdanu državu. Državu koja će znati ispuniti svoju zadaću pred vlastitim građanima, koja će istodobno znati naći svoje mjesto u važnim međunarodnim procesima i koja će u tome imati, znati nalaziti pravu mjeru. Upravo je u tome značaj izbora od 23. studenoga. Oni su pokazali da Hrvatska želi vlast koja će znati naći pravu mjeru, koja će zemlji osigurati novu ravnotežu i pružiti novo uporište za napredak. Oni su po tome i potvrdili da je Hrvatska snažna država, malo je onih koji su, malo je onih u Europi koji su jedva 10,5 godina prošli ili 11, 12 ako uzmemo od međunarodnog priznanja 11 godina prošli i izdržali naš put. Sada je vrijeme da krenemo dalje, izbori su potvrdili da hrvatski birač želi promjenu. Program Vlade koji ću ukratko izložiti je program promjena koji su Hrvatskoj potrebne da bi se osigurala pouzdanost koju građani žele. Razgovarao sam nakon izbora sa svim parlamentarnim strankama. Razgovarao sam sa zastupnicima s mladima, s umirovljenicima, s predstavnicima manjina, s poduzetnicima. Razgovarao sam kao predsjednik Hrvatske demokratske zajednice, stranke koja je osvojila najviše glasova. i upravo zato želim reći da je sada nakon izbora naša zajednička zadaća da promjene koje su potrebne provodimo na način na koji će ljudi razumijeti, naglašavam to je naša zajednička zadaća. U tom duhu kao mandatar za sastav Vlade pregovarao sam i s mnogim političkim partnerima. Ne radi koalicijskih trgovina, nerealnim obećanjima, toga je bilo i previše, već radi osiguranja stabilnosti Vlade. Hrvatska dana itekako treba stabilnu i učinkovitu Vladu zbog pokretanja unutrašnjih potencijala zemlje, ali i zbog zadaća i poslova koji nas čekaju na međunarodnom planu. Međutim, želim naglasiti da su razgovori s političkim partnerima vođeni na način koji postavlja temelje i okvire za riješavanje nekih od najosjetljivijih i najvažnijih pitanja, od položaja umirovljenika do manjinskih pitanja. A to jesu bitna pitanja za Hrvatsku. Njihovim riješavanjem, riješavamo se nekih balasta koji nas nepotrebno opterećuju pred svijetom ili remete unutrašnju društvenu stabilnost. To su pitanja koja Hrvatska mora riješiti, ova Vlada je spremna i odlučna početi ih odmah riješavati. Zato izazovi koji su pred nama ne smiju postati povodom za podjele. Potrebno se uzdići iznad stranačkih ograda i političke sebičnosti. Široko političko suglasje oko najvažnijih strateških ciljeva zemlje u budućnosti kao i politička širina za prevladavanje razlika u besplodnim raspravama o prošlosti. Jedine mogu osloboditi potrebnu zajedničku nam energiju. Jedino obnovljena narodna energija i učinkovito vodstvo mogu osigurati ostvarenje gospodarskih i društvenih reformi koje trebamo dovršiti odgovorno i stručno. Jedino to može jamčiti dostojanstvo Hrvatskog parlamentarizma, neka Hrvatski sabor ostane mjesto gdje će se demokracija razvijati na dobrobit Hrvatske. Upravo zbog toga prijeći ću preko uobičajene ocijene tzv. zatečenog stanja. Ne samo zato što je ono očigledno, već i zato što čvrsto vjerujem da je vrijeme za proboj iz kruga uzajamnog prebacivanja, predbacivanja. Izbori su najbolje pokazali što se događa kada pogreške prethodnika postanu opravdanje za vlastite propuste. i kad govorim kao što sam govorio proteklih godina o malodušju, o ideologijskim podjelama, o gubitku moralne i političke vertikale društva, o narušenoj nacionalnoj sigurnosti, o eroziji odgovornosti, o odvajanju vlasti od naroda, o zastoju u odnosu u Europskim i svjetskim državama, o nezaposlenosti, visokom vanjskom dugu, lošem gospodarskom stanju i padu standarda, tada to ne govorim da bi pojačao političko nadmetanje i sutra tražio, ali bi u zatečenom stanju. Govorim to zato što je Hrvatskoj potrebna nova politička dinamika. Hrvatskoj je potrebna konsolidacija državnih institucija, uređenje odnosa u političkom sustavu, jačanje javne uprave i njeno odvajanje od političkog i stranačkog sustava, jačanje gospodarstva kroz snažnih zamah vlastite proizvodnje i zapošljavanja, dosljedna privrženost demokraciji i vladavini prava. Čvrsta jamstva, manjinskih, građanskih i vjerskih sloboda i ravnopravnosti svih naših građana, te ubrzani ulazak u NATO i Europsku uniju. Sve to dame i gospodo uvjeren sam, može biti temelj političkog konsenzusa koj će podupirati stabilnu i učinkovitu Vladu koju ću predložiti ovom visokom domu. Siguran sam da će unutrašnji demokratski konsenzus ojačati i naš međunarodni položaj, mir u kući je jamstvo mira sa svijetom. Dame i gospodo zemlja stoji pred velikim teškoćama i izazovima. Čvrsto vjerujem da je u ovom trenutku najvažnije da Vlada na temelju pripremljenih prioriteta i programa upravlja gospodarskim i društvenim procesima strategijski usmjereno vođenje razvojne državne politike, jedina je brana nestabilnosti. Građani trebaju znati što ih očekuje, što će država poduzimati. Svijet također treba pouzdanu i predvidljivu Hrvatsku koja može pomoći u postizanju trajne stabilizacije političkih prilika u ovom dijelu Europe. Vlada će zato u provedbi takve politike rukovodeći se sljedećim principima i prioritetima. Prvo, gospodarstvo i društvo trebaju se razvijati u stabilnim i predvidljivim uvjetima. Vlada će potaknuti potrebne zakonske promjene radi osiguranja pravne stabilnosti i admistrativne učinkovitosti zemlje. Drugo, razvojno usmjeren državni proračun. Temeljni cilj proračuna bit će osiguranje makroekonomske stabilnosti zemlje i pokretanje razvoja u gospodarstvu. Vlada će neodložno pripremiti mjere za smanjenje vanjske zaduženosti zemlje u početku za kontrolu vanjske zaduženosti i uravnoteženje platne bilance. Vlada će pristupiti uređenju javnih financija i pripremiti mjere za smanjenje javne potrošnje i državnih troškova. Treće, rast domaćeg bruto proizvoda, bruto domaćeg proizvoda. Vlada će odmah poduzeti konkretne mjere i pripremiti poticaje i druge instrumente povećanja opće dinamike proizvodnje u Hrvatskoj radi porasta zaposlenosti i životnog standarda. Stimulirati će sve oblike poduzetništva radi povećanja izvoza, uravnoteženog razvoja svih hrvatskih krajeva, povećanja konkurentnosti domaćeg proizvoda, razvoja strategijskih grana hrvatskog gospodarstva i unutrašnjeg povezivanja uskladivih gospodarskih grana i proizvodnji na tržišnim načelima. Vlada će uspostaviti novi sustav brzog i jednostavnog rješavanja administrativnih uvjeta za poduzetništvo. Poticajnim mjerama aktivirat će domaći kapital i stimulirati strana ulaganja radi osiguranja visoke stope rasta. Četvrto, promjene u poreznom sustavu. Glavni cilj Vlade u ovoj oblasti je rasterećenje gospodarstva. Vlada će smanjiti porez i osigurati učinkovitost naplate prihoda državnog proračuna, pojednostaviti sustav poreza na dohodak. Osobni odbici u poreznom sustavu poticat će društveno korisne aktivnosti od zdravstvenog i mirovinskog osiguranja do sporta i kulture. Porezne olakšice i naknade osigurat će sigurnost obitelji i demografsku obnovu zemlje. Peto, nova strategija privatizacija. U vlasništvu države, dame i gospodo, još je znatan dio gospodarskih potencijala zemlje. Vlada će pripremiti stoga novu strategiju privatizacije temeljenu na konceptu obnove i restrukturiranja tih tvrtki vlastitim znanjem radi povećanja vrijednosti te privatizacije na višoj stepenici razvoja i izlaska na svjetsko tržište. Pripremit će poseban program međunarodne promocije Hrvatske kao privlačnog europskog poslovnog odredišta. Usvojit će i mjere za razvoj financijskog tržišta, posebice investicijskih fondova koji će privlačiti štednju i depozite pretvarati u investicijski kapital. Šesto, novi program razvoja područja od posebnog državnog interesa. Vlada će osigurati uravnoteženi razvoj svih hrvatskih krajeva radi ukupne gospodarske i političke stabilnosti zemlje. Hitno ćemo predložiti novi Zakon o područjima od posebnog državnog interesa. Brži gospodarski razvoj tih područja osigurat će bolje uvjete i za rješavanje manjinskih pitanja. Razvoj će biti osiguran ukupnim mjerama povećanja bruto domaćeg proizvoda poreznom politikom, poticajnim mjerama za malo i srednje poduzetništvo, uspostavom regionalnih centara razvoja, otvaranjem industrijskih zona i znanstveno-poslovnih parkova. Ova temeljna načela i prioriteti Vlade uvjetuju njen novi ustroj kao i promjene u sustavu državne uprave što je uređeno jučer novim paketom zakona. Dame i gospodo, jačanje gospodarstva, obnova domaće proizvodnje, povećanje zaposlenosti, uravnoteženje platne bilance i kontrola pa potom i smanjenje vanjskog duga jasni su prioriteti nove Vlade. Sve sastavnice hrvatske državne politike bit će podređene ostvarenju napretka u tim područjima. Jednako kao što vanjska politika i diplomacija danas imaju najvažniju zadaću osigurati takav pozitivni međunarodni položaj zemlje koji će omogućiti ostvarenje naših glavnih gospodarskih ciljeva tako je i na unutrašnjem planu potrebna sveobuhvatna konsolidacija i stabilizacija svih sastavnica sustava radi provedbe potrebnih reformi. I nije dovoljno samo govoriti o gospodarskoj diplomaciji niti je sve završeno kada potvrdimo našu punu privrženost demokraciji i vladavini prava, ravnopravnosti svih naših građana i naše opredjeljenje za Europsku uniju i NATO. Naprotiv, tek na tim opredjeljenjima počinje stvarni posao a taj posao znači da Vlada preuzima odgovornost za ukupno uređenje stanja u zemlji, za učinkovit ustroj državnih institucija, za reformu javne administracije, za uvođenje viših standarda u sve segmente hrvatskog društva od zdravstva i školstva do javne uprave i sustava nacionalne sigurnosti. Svjesni smo da u novu zajedničku Europu Hrvatska treba ugraditi svoj doprinos, vlastiti gospodarski razvoj, unutrašnju demokratsku stabilnost i svoj doprinos miru i suradnji u susjedstvu, Europi i svijetu. To je slijedeća zadaća pred Hrvatskom. Za takav novi iskorak potrebna je nova unutrašnja vitalnost zemlje, potrebna je puna usredotočenost i dosljedno ostvarivanje temeljnih ciljeva zemlje u ovoj etapi našeg razvoja. Uvjeren sam da ćemo u oblikovanju i provedbi državne razvojne politike usmjerene ka ugradnji visokih standarda europskih integracija u hrvatski državni i društveni ustroj i s druge strane u pružanju optimalnog doprinosa Hrvatske izgradnji zajedničke europske kuće osigurati političko i radno suglasje izvršne i zakonodavne vlasti i potporu Predsjednika Republike. U provedbi takve politike Vlada će se rukovoditi sljedećim načelima i ciljevima. Prvo, pravna država kao pretpostavka unutrašnje međunarodne vjerodostojnosti zemlje. Vlada će provesti dosljednu reformu pravosuđa te osigurati potpunu depolitizaciju i autonomiju pravosuđa proračunskim izdvajanjima prema realnim potrebama u skladu s preporukama odbora ministara Vijeća Europe o neovisnosti, nepristranosti i nadležnosti sudaca. Vlada će uspostaviti čvrst sustav nadzora odgovornosti i kažnjavanja u odlučnoj borbi priotiv mita, korupcije, kriminala, tzv. sive ekonomije nepotizma. Uvest će nove instrumente za kontrolu financijskih tijekova u zemlji i prema inozemstvu i za smanjenje državnih gubitaka. Osigurat će provedbu i poštivanje kodeksa javnih dužnosnika, institucije, javnog natječaja u državnoj upravi i javnim poduzećima. Drugo, reforma državne uprave i lokalne samouprave. Reforma državne uprave i lokalne samouprave jedan je od preduvjeta gospodarskog napretka pa i stranih ulaganja. Središnji nadzor nad korištenjem proračunskih sredstava od strane državnog aparata smanjit će troškove države. Predložit ćemo novi sustav financiranja lokalne i područne samouprave promjenom porezne politike. O tome smo i jučer nešto govorili. Treće, domovinska sigurnost kao doprinos stabilnosti i miru našeg djela Europe. Vlada je svjesna da su snažno gospodarstvo, povoljan međunarodni položaj i uređeni odnosi sa susjedima temelj nacionalne sigurnosti. Stoga ćemo predložiti novu strategiju nacionalne sigurnosti i novi zakon o radu službi sigurnosti Republike Hrvatske. Nastavak reformi obrambenih snaga, modernizacija policije i osiguranje prava hrvatskih branitelja doprinos su jačanju sustava nacionalne sigurnosti. Četvrto, unapređenje društvenih odnosa. Pouzdana budućnost i viši standardi. Vlada će svojom ukupnom politikom i konkretnim mjerama poticati ukupni demokratski i društveni razvoj, voditi računa o pravima i interesima nacionalnih manjina, osigurati daljnju stabilizaciju društvenih prilika i harmonizaciju svih sastavnica hrvatskog društva. Stoga ćemo predložiti zakone, nove zakone radi podizanja standarda u školstvu, zdravstvu, kulturi, znanosti, turizmu, zaštiti okolišta, prostornom uređenju, stanovanju i drugim djelatnostima a u skladu s načelima i standardima Europske unije. Vlada će voditi aktivnu manjinsku politiku. Manjine ne percipiramo kao problem nego kao bogatstvo što znači punu ravnopravnost i dostojanstvo svih građana Hrvatske uz osiguranje dosljedne primjene Ustavnog zakona o pravima nacionalnih manjina. Vlada će osigurati povratak izbjeglica, obnovu i povratak bespravno oduzete privatne imovine. Također ćemo osigurati dosljednu provedbu ugovora iz 1996. godine između Republike Hrvatske i Talijanske republike o pravima manjina u Hrvatskoj i Italiji. Osigurat ćemo dosljednu primjenu Zakona o službenoj uporabi jezika i pisma nacionalnih manjina u Republici Hrvatskoj kao i dosljednu primjenu Ustavnog zakona o čemu sam već rekao. Vlada i predstavnici manjina drže da se aktivnom i pozitivnom politikom prema svim manjinskim zajednicama u Hrvatskoj unapređuje odnose sa susjedima i drugim europskim zemljama i da je to bitna sastavnica pridruživanja Europskoj uniji. Posebnim mjerama Vlada će osigurati unapređenje materijalnog položaja umirovljenika, uvest će formulu usklađivanja mirovina s porastom plaća svih zaposlenih, predložiti Hrvatskom saboru uz suradnju sa Hrvatskom strankom umirovljenika izmjene Zakona o provedbi Odluke Ustavnog suda o povratu mirovine iz 1998. prema gospodarskim mogućnostima zemlje te predložiti zakonsku odredbu o izvanrednom godišnjem povećanju mirovina za postotak rasta bruto domaćeg proizvoda. Vlada će i drugim mjerama urediti pitanja važna za potpunu provedbu mirovinske reforme. Zakonskim odredbama neodložno ćemo osigurati poboljšanje društvenog položaja žena kroz politiku zapošljavanja, plaća ali posebno i u poduzetništvu. Žena poduzetnik mora postati sastavni dio društva. Vlada će povećati rodiljne naknade, vratiti pravo na trogodišnji dopust majkama s troje i više djece, vratiti doplatak za studente. Vlada će poticati dakle programe demografskog rasta jer je to jedan od najakutnijih problema Hrvatske. Držimo da je pomorska orijentacija jedan od najvažnijih strategijskih prava razvitka Hrvatske. Jadran kao simbol i oslonac našeg geostrateškog položaja u Europi, našeg gospodarskog razvoja, naše kulture i baštine, turizma, prometne infrastrukture i povezanosti sa svijetom, dovodimo u samo središte svoje aktivnosti i planova. Osnivanjem Ministarstva mora, turizma, prometa i razvitka to jasno potvrđuje. Uz ostalo Vlada će hitno pripremiti cjelovit nacionalni program zaštite Jadrana i priobalja te raditi na uspostavi multilateralnog pravnog sustava zaštite Jadrana. Pripremit ćemo i reformu osnovnog, srednjeg i visokog školstva prema standardima Europske unije kao i program mjera za podizanje materijalnog položaja i stručnog napredovanja učitelja i profesora. Vlada će također pripremiti temeljitu reformu zdravstva, osigurati nadzor nad utrošenim sredstvima bez smanjenja razine zaštite, omogućiti dopunski rad liječnicima u državnoj bolničkoj zaštiti, provesti kategorizaciju bolnica, usvojiti novi Zakon o pravima pacijenata, osigurati da osobe sa 65 i više godina budu oslobođene participacije u troškovima liječenja i u primarnoj zdravstvenoj zaštiti te osigurati maksimalne usluge za ljude treće životne dobi. Predložit ćemo i zakon o oblasti zaštite okoliša, poticati ekološki orjentirano poduzetništvo, pokrenuti nacionalni program navodnavanja poljoprivrenog zemljišta, izradu nacionalne infrastrukture prostornih podataka i stalnog sustava zaštite od požara o čemu je bilo i jučer tijekom rasprave u onom paketu zakona dobrih prijedloga od strane opozicije. E, Hrvatska 2007. pokrenut ćemo program izgradnje umreženog informacijskog sustava u cijeloj zemlji radi unapređenja i dostupnosti javne uprave, pravosuđa, zdravstva i školstva te osobito radi potpore poduzetništvu mladih. Želimo pokrenuti i djelovanje nacionalne zaklade za znanost, visoko školstvo i tehnologijski razvoj te hitno usvojiti kriterije za osnivanje centara izvrsnosti i odrediti njihove ciljeve. Vlada će u potpunosti podupirati slobodu medija, osigurati transparentnost u privatizaciji i pripremiti u tom smislu sve ono što bude potrebno. Vlada želi ovim mjerama potvrditi svoje opredjeljenje za podizanje ukupne kvalitete življenja u Hrvatskoj i poduzimanje svih potrebnih mjera za što kvalitetniju pripremu svih sastavnica hrvatskog društva za punopravno članstvo u Europskoj uniji. Dame i gospodo, živimo u svijetu koji budi nadu sutrašnjeg mira ali je još nestabilan. Bivši je svijetski poredak nestao, novi još nastaje. Bivše dvosmjerne, ideološke i vojne napetosti i prijetnje zamjenili su posve novi izazovi. Hrvatska u takvom svijetu želi doprinositi učvršćenju mira i razumjevanju među narodima i državama. A želimo vlastitim napretkom stvoriti uvjete za ulazak u Europsku uniju i NATO do kraja mandata ako bude moguće ove Vlade. Želimo doprinjeti razvitku dobrosusjetskih odnosa i suranje sa svim susjednim zemljama na načelima pune ravnopravnosti i uzajamnosti. Želimo unaprijediti i svekolike odnose sa najvažnijim čimbenicima i državama u svijetu. Hrvatska je na poticajnom ali i na osjetljjivom geopolitičkom položaju. Aktualni procesi u Europskoj uniji, odnos između vodećih europskih sila, odnosi Europe i Sjedinjenih Država, produžena kriza na Srednjem Istoku i drugim kriznim zonama sa utjecajem na svjetsko gospodarstvo i cijene nafte, aktualno stanje odnosa između vodećih svijetskih gospodarskih sila kao i objektivno fermentiranje latentnog kriznog stanja u nama susjednom jugoistoku Europe, sve su to bitni razlozi za krajnje ozbiljno i odgovorno vanjske politike. Stoga treba osigurati aktivno pračenje razvoja međunarodnih prilika, pripremiti cjelovitu strategiju nacionalne sigurnosti i na tim osnovama razvijati aktivnu vanjsku poltiku i diplomatsko djelovanje. Naši su prioriteti poznati, ostvarivat ćemo ih polazeći od nacionalnih interesa u otvorenom, konstruktivnom dijalogu sa međunarodnim partnerima i pri tome ćemo se rukovoditi sljedećim načelima i ciljevima. Prvo članstvo u Europskoj uniji, NATO-u. Vodit ćemo aktivnu politiku radi ubrzanja pregovora i postizanja punopravnog članstva u Europskoj uniji i NATO-u do kraja mandata. Vlada će ubrzati unutrašnje reformske procese i pripremne postupke radi početka pregovora po primitku EU u prvoj polovici 2004. godine. Ovdje želim zahvaliti dosadašnjoj Vladi na svemu što je učinila da bismo taj avi koji svi očekujemo i za koji se nadamo, koji će uslijediti i trebao bi usljediti u prvoj polovici 2004. godine, znači negdje na proljeće a nakon toga ako bude sve išlo kako treba i kako se svi skupa nadamo i odluka Ministarskog vijeća Europske unije i o datumu početka pregovora. Mislim da je to zajednički posao i stoga zahvaljujem dosadašnjoj Vladi na poslu koji je napravila u tom pravcu. Odnosi sa susjedima, Vlada će doprinostiti trajnoj stabilizaciji ovog dijela Europe, razvijanjem dobro susjedskih odnosa na osnovu ravnopravnosti i uzajamnosti. Polazit ćemo i od odluke Europske unije sa Solunskog sastanka na vrhu 2003. o otvaranju jasne perspektive svim zemlja ovog dijela Europe za ulazak u članstvo u Europskoj uniji. Podupiremo ulazak svake zemlje iz našeg susjedstva u, prema Europskoj uniji i NATO-u na temelju individualnog pristupa i individualnih dostignuća. Nitko ne bi trebao čekati drugoga nego prema svojim dostignučima biti vrednovan unutar Europske unije NATO-a. Spremni smo rješavati preostala otvorena pitanja sa Srbijom i Crnom Gorom u interesu daljeg razvoja uzajamnih odnosa država i naroda. Želimo također razvijati prijateljske i dobrosusjedske odnose sa Bosnom i Hercegovinom. U skladu sa mirovnim sporazumom iz Daytona, Vlada će skrbiti i imati visok stupanj o odgovornosti o stanju i položaju hrvatskog naroda u Bosni i Hercegovini koji mora zadržati svoj status ravnopravnog, konstitutivnog i suverenog naroda u Bosni i Hercegovini. Kroz obveze sa službenim Sarajevom, sa međunarodnom zajednicom ali i političkim vodstvom Hrvata u Bosni i Hercegovini. Vlada će ubrzati rješavanje otvorenih pitanja u odnosima sa Slovenijom, na načelima ravnopravnosti i međunarodnog prava i dijaloga s ciljem zajedničkog doprinosa dviju zemlja u širenju europske ideje. Želimo još jedanput pokušati u bilateralnim razgovorima rješiti otvorena pitanja ako ne bude išlo, za arbitražu uvijek ima vremena. Suradnja sa Međunarodnim kaznenim sudom u Den Haagu. Vlada će sa međunarodnim obvezama Republike Hrvatske surađivati sa Međunarodnim kaznenim sudom u svim individualnim pravnim postupcima u skladu sa statutom suda, sa mandatom Vijeća sigurnosti te vlastitim zakonodavstvom Republike Hrvatske. Držimo da je Hrvatska već dosada uspostavila stabilan i vjerodostojan pravni sustav koji može preuzeti obveze Međunarodnog kaznenog suda u Den Haagu. Novi odnosi dame i gospodo i nova Europa otvaraju nam nove razvojne mogućnosti, ostvariti ćemo tu povjesnu priliku gradeći Hrvatsku kao politički stabilnu, pravno uređenu i sigurnu demokratsku europsku državu. Neka taj cilj bude poziv pod zastavu zajedničke vanjske politike Republike Hrvatske. Uvažene gospođe i gospodo zastupnici, pred vama je Vlada koja nema iluzija o teškoćama niti olako daje obečanja o njihovu prevladavanju, ovo je Vlada realnih i odgovornih ljudi spremnih na ozbiljan i neumoran rad. Pozivam sve socijalne partnere, sindikate i poslodavce, sve političke i društvene snage i skupine, sve naše građane da zajedno krenemo u novu etapu oblikovanja budućnosti Hrvatske. Uputio sam Predsjedniku Sabora pismo sa zahtjevom za glasovanje o povjerenju Vladi Republike Hrvatske na temelju članka 97. alineje 3. Ustava Republike Hrvatske, Predsjednik Republike Hrvatske povjerio mi je mandat za sastav nove Vlade Republike Hrvatske. Na temelju članka 109. stavka 1. Ustava Republike Hrvatske predlažem sljedeće članove Vlade Republike Hrvatske: dr.sc. Ivu Sanadera za predsjednika Vlade, gospođu Jadranku Kosor za potpredsjednicu Vlade i ministricu obitelji, branitelja i međugeneracijske solidarnosti, prof.dr.sc. Andriju Hebranga za potpredsjednika Vlade i ministra zdravstva i socijalne skrbi, prof.dr.sc. Miomira Žužula za ministra vanjskih poslova, Ivana Šukera za ministra financija, Berislava Rončevića za ministra obrane, dr. Marijana Mlinarića za ministra unutarnjih poslova, Vesnu Škare-Ožbolt za ministricu pravosuđa, Branka Vukelića za ministra gospodarstva, rada i poduzetništva. Božidara Kalmetu za ministra turizma, mora, turizma, pormeta i razvitka, Petra Čobankovića za ministra poljoprivrede, šumarstva i vodnog gospodarstva, Marinu Matulović-Dropulić za ministricu zaštite okoliša, prostornog uređenja i graditeljstva, dr.sc. Dragana Primorca za ministra znanosti, obrazovanja i športa, mr.sc. Božu Biškupića za ministra kulture i mr.sc. Kolindu Grabar-Kitarović za ministricu europskih integracija u skladu sa člankom 109. stavkom 2. Ustav aRepublike Hrvatske, i člankom 107. stavkom 1. Poslovnika Hrvatskog sabora tražim glasovanje o povjerenju Vladi Republike Hrvatske u predloženom sastavu, te predlažem Hrvatskom saboru da joj iskaže povjerenje. Ujedno temeljem članka 109. stavka 2. Ustava Republike Hrvatske i članka 107. stavka 2. Poslovnika Hrvatskog sabora, dostavljam program Vlade i za mandatno razdoblje kao i životopise predloženih članova buduće Vlade. Zahvaljujem na pozornosti i molim za povjerenje ovoj Vladi. [[(Pljesak)]]
ParlaMint-HR_2003-12-23-0.u299	Zahvaljujem mandataru gospodinu Ivi Sanaderu. Otvaram raspravu. Prvi na redu je klub zastupnika IDSa poštovani zastupnik Damir Kajin. Gospođa zastupnica Milanka Opačić izvolite.
ParlaMint-HR_2003-12-23-0.u382	Gospodine predsjedniče Hrvatskoga sabora, poštovani predsjedniče Vlade, članovi Vlade, štovani kolege zastupnici! Mandatno-imunitetno povjerenstvo Hrvatskoga sabora razmotrilo je na 2. sjednici održanoj 23. prosinca ove godine pisane zahtjeve zastupnika koji sukladno članku 14. Zakona o izborima zastupnika u Hrvatski sabor stavljaju svoj zastupnički mandat u mirovanje. Povjerenstvo je razmotrilo i pisane obavijesti političkih stranaka kojima su izvijestili Hrvatski sabor o imenima zamjenika koji će sukladno članku 12. stavku 1. zakona obnašati zastupničku dužnost tijekom mirovanja zastupničkog mandata izabranih zastupnika. Povjerenstvo je utvrdilo da je odluka o mirovanju zastupničkog mandata zastupnika koji su obnašali dužnost člana Vlade Republike Hrvatske i kojima mirovanje traje dok Hrvatski sabor ne iskaže povjerenje novoj Vladi Republike Hrvatske donijeta na 1. sjednici Mandatno-imunitetnog povjerenstva te da je Hrvatski sabor na Konstituirajućoj sjednici održanoj 22. prosinca i usvojio. Povjerenstvo je utvrdilo da su se sukladno članku 9. Zakona o izborima zastupnika u Hrvatski sabor kojima je utvrđena nespojivost zastupničke dužnosti sa istodobnim obnašanjem dužnosti iz stavka 2. stekli uvjeti iz stavka 3. rečenog članka zakona za početak mirovanja zastupničkog mandata slijedećim zastupnicima: Petru Čobankoviću, magistru Boži Biškupiću, prof.dr. Andriji Hebrangu, mr. Kolindi Grabar-Kitarović, Božidaru Kalmeti, Jadranki Kosor, Marijanu Mlinariću, dr. Ivi Sanaderu, Vesni Škare-Ožbolt, Ivanu Šukeru, Branku Vukeliću i prof.dr. Miomiru Žužulu. Političke stranke su za dio izabranih zastupnika kojima mandat miruje na temelju članka 12. stavka 1. zakona sa svojih lista neizabranih kandidata u izbornim jedinicama predložile da zastupnički mandat započne obnašati: Ruža Lelić zamjenica zastupnika kandidirana u 5. izbornoj jedinici kao kandidat na listi Hrvatske demokratske zajednice umjesto Petra Čobanković, Jagoda Majska-Martinčević zamjenica zastupnika kandidirana u 1. izbornoj jedinici kao kandidat na listi Hrvatske demokratske zajednice umjesto magistra Bože Biškupića, Katarina Fuček zamjenica zastupnika kandidirana u 2. izbornoj jedinici kao kandidat na listi Hrvatske demokratske zajednice umjesto prof.dr. Andrije Hebranga, Božica Šolić zamjenica zastupnika kandidirana u 7. Izbornoj jedinici kao kandidat na listi Hrvatske demokratske zajednice umjesto mr. Kolinde Grabar-Kitarović, Mirjana Brnadić zamjenica zastupnika kandidirana u 9. izbornoj jedinici kao kandidat na listi Hrvatske demokratske zajednice umjesto Božidara Kalmete, Marko Širac zamjenik zastupnika kandidiran u 1. izbornoj jedinici kao kandidat na listi Hrvatske demokratske zajednice umjesto Jadranke Kosor, Vladimir Pleško zamjenik zastupnika kandidiran u 3. izbornoj jedinic kao kandidat na listi Hrvatske demokratske zajednice umjesto Marijana Mlinarića, Kajo Bučan zamjenik zastupnika kandidiran u 10. izbornoj jedinici kao kandidat na listi Hrvatske demokratske zajednice umjesto dr. Ive Sanadera, Mate Brletić zamjenik zastupnika kandidiran u 5. izbornoj jedinici kao kandidat na listi Hrvatsko socijalno-liberalne stranke i Demokratskog centra umjesto Vesne Škare-Ožbolt, Željko Krapljan zamjenik zastupnika kandidiran u 6. izbornoj jedinici kao kandidat Hrvatske demokratske zajednice umjesto Ivana Šukera, Nikola Sopčić zamjenik zastupnika kandidiran u 7. izbornoj jedinici kao kandidat na listi Hrvatske demokratske zajednice umjesto Branka Vukelića i Danira Bilić zamjenica zastupnika kandidirana u 7. izbornoj jedinici kao kandidat na listi Hrvatske demokratske zajednice umjesto prof.dr. Miomira Žužula. Sukladno iznijetom Mandatno-imunitetno povjerenstvo predlaže Hrvatskom saboru slijedeću odluku, o prestanku mirovanja zastupničkog mandata zastupnika i početku obnašanja zastupničke dužnosti zastupnika te početku mirovanja zastupničkog mandata zastupnika i početku obnašanja zastupničke dužnosti zamjenika zastupnika. 23. prosinca 2003. prestaje mirovanje zastupničkog mandata i tim danom zastupničku dužnost počinju obnašati slijedeći zastupnici: Ivica Račan, Slavko Linić, prof.dr. Mato Crkvenac, Željka Antunović, Šime Lučin, Tonino Picula, dr. Ljubo Jurčić, Ivica Pančić, dr. Antun Vujić, mr. Božidar Pankretić, Ingrid Antičević-Marinović, Davorko Vidović, mr. Neven Mimica, Radimir Čačić, Željko Pecek, dr. Ivo Banac i Gordana Sobol. 23. prosinca 2003. počinju mirovanja zastupničkog mandata i tim danom zastupničku dužnost počinju obnašati zamjenici zastupnika: Ruža Lelić zamjenica zastupnika kandidirana u 5. izbornoj jedinici kao kandidat na listi Hrvatske demokratske zajednice umjesto Petra Čobanković, Jagoda Majska-Martinčević zamjenica zastupnika kandidirana u 1. izbornoj jedinici kao kandidat na listi Hrvatske demokratske zajednice umjesto magistra Bože Biškupića, Katarina Fuček zamjenica zastupnika kandidirana u 2. izbornoj jedinici kao kandidat na listi Hrvatske demokratske zajednice umjesto prof.dr. Andrije Hebranga, Božica Šolić zamjenica zastupnika kandidirana u 7. Izbornoj jedinici kao kandidat na listi Hrvatske demokratske zajednice umjesto mr. Kolinde Grabar-Kitarović, Mirjana Brnadić zamjenica zastupnika kandidirana u 9. izbornoj jedinici kao kandidat na listi Hrvatske demokratske zajednice umjesto Božidara Kalmete, Marko Širac zamjenik zastupnika kandidiran u 1. izbornoj jedinici kao kandidat na listi Hrvatske demokratske zajednice umjesto Jadranke Kosor, Vladimir Pleško zamjenik zastupnika kandidiran u 3. izbornoj jedinici kao kandidat na listi Hrvatske demokratske zajednice umjesto Marijana Mlinarića, Kajo Bučan zamjenik zastupnika kandidiran u 10. izbornoj jedinici kao kandidat na listi Hrvatske demokratske zajednice umjesto dr. Ive Sanadera, Mate Brletić zamjenik zastupnika kandidiran u 5. izbornoj jedinici kao kandidat na listi Hrvatsko socijalno-liberalne stranke i Demokratskog centra umjesto Vesne Škare-Ožbolt, Željko Krapljan zamjenik zastupnika kandidiran u 6. izbornoj jedinici kao kandidat Hrvatske demokratske zajednice umjesto Ivana Šukera, Nikola Sopčić zamjenik zastupnika kandidiran u 7. izbornoj jedinici kao kandidat na listi Hrvatske demokratske zajednice umjesto Branka Vukelića i Danira Bilić zamjenica zastupnika kandidirana u 7. izbornoj jedinici kao kandidat na listi Hrvatske demokratske zajednice umjesto prof.dr. Miomira Žužula. Hvala.
ParlaMint-HR_2003-12-23-0.u383	Zahvaljujem predsjedniku povjerenstva gospodinu Damiru Sesvečanu. Otvaram raspravu. Zaključujem raspravu. Dajem na glasovanje Odluku sukladno prijedlogu Mandatno-imunitetnog povjerenstva. Tko je za? Hvala. Protiv? Suzdržan? Utvrđujem da je Odluka donijeta jednoglasno. Idemo na davanje prisege zastupnika. Sukladno članku 7. Poslovnika predsjedatelj treba pročitati tekst prisege, nakon toga poimenično prozvati zastupnike. Zastupnik kada je prozvan ustaje i izgovara "Prisežem.". Pročitat ću tekst prisege. "Prisežem svojom čašću da ću dužnost zastupnika u Hrvatskom saboru obnašati savjesno i odgovorno i da ću se u svom radu držati Ustava i zakona i poštivati pravni poredak te da ću se zauzimati za svekoliki napredak Republike Hrvatske." Sada ću ja prozivati zastupnika pa svaki neka ustane i kaže "Prisežem". Ivica Račan - prisežem, Slavko Linić - prisežem, Mato Crkvenac-prisežem, Željka Antunović-prisežem, Šime Lučin-prisežem, Tonino Picula-prisežem, Ljubo Jurčić-prisežem, Ivica Pančić-prisežem, Antun Vujić-prisežem, Božidar Pankretić-prisežem, Ingrid Antičević-Marinović-prisežem, Davorko Vidović-prisežem, Neven Mimica-prisežem, Radimir Čačić-prisežem, Željko Pecek-prisežem, Ivo Banac-prisežem, Gordana Sobor-prisežem, Ruža Lelić-prisežem, Jagoda Majska-Martinčević-prisežem, Katarina Fuček-prisežem, Božica Šolić-prisežem, Mirjana Brnović-prisežem, Marko Širac-prisežem, Vladimir Pleško-prisežem, Kajo Bučan-prisežem, Mate Brletić-prisežem, Željko Krapljan-prisežem, Nikola Sopčić-prisežem, Danira Bilić-prisežem. Hvala lijepa. [[(pljesak!)]] Čestitam zastupnicama i zastupnicim na položenoj prisezi i želim im uspjeh u obavljanju časne i odgovorne zastupničke dužnosti. Ispričavam se kolegi Davorku Vidoviću radi pogrešnog naglaska imena. Dame i gospodo zastupnici, nekoliko samo obavjesti, sjednica Odbora za izbor, imenovanja i upravne poslove održat će se u dvorani 133 odmah sada nakon ove sjednice. I na koncu ove sjednice dopustite mi još jednom da zahvalim dosadašnjem predsjedniku Sabora gospodinu Zlatku Tomčiću na njegovom vođenju Sabora ove 4 godine. Dozvolite mi da i čestitam svim zastupnicima i zastupnicama ovog saziva, Predsjedniku Vlade i članovima Vlade, vama, vašim obiteljima, svima koji slave Božić, sretan Božić i Novu godinu. Zaključujem sjednicu. Hvala. I dolje je domjenak.
