ParlaMint-SI_2015-03-06-SDZ7-Redna-05.u1	Spoštovani kolegice poslanke in kolegi poslanci, gospe in gospodje! Začenjam z nadaljevanjem 5. seje Državnega zbora. Obveščen sem, da se današnje seje ne morejo udeležiti naslednje poslanke in poslanci: mag. Jana Jenko, mag. Tanja Cink, mag. Klavdija Markež, gospa Jelka Godec, gospa Nada Brinovšek, gospa Irena Grošelj Košnik, gospa Vesna Vervega do 14. ure, gospod Marijan Pojbič, gospod Benedikt Kopmajer, gospod Ivan Hršak od 15. ure dalje, mag. Anže Logar, mag. Marko Pogačnik, gospod Jožef Horvat, gospod Franc Breznik, gospod Marjan Dolinšek, gospod Jože Tanko, dr. Vinko Gorenak in mag. Branko Grims. Vse prisotne lepo pozdravljam. Prehajamo na 27. TOČKO DNEVNEGA REDA, TO JE NA OBRAVNAVO PREDLOGA ODLOKA O SPREMEMBAH IN DOPOLNITVAH ODLOKA O PREOBLIKOVANJU UNIVERZE V MARIBORU. Predlog odloka je v obravnavo Državnemu zboru predložila Vlada. Za dopolnilno obrazložitev predloga odloka dajem besedo predstavniku Vlade, državnemu sekretarju na Ministrstvu za izobraževanje, znanost in šport, dr. Petru Mačku.
ParlaMint-SI_2015-03-06-SDZ7-Redna-05.u2	Spoštovani gospod predsednik, hvala lepa za besedo. Spoštovane poslanke in poslanci! S Predlogom odlokom o spremembah in dopolnitvah Odloka o preoblikovanju Univerze v Mariboru se spreminja sedež Medicinske fakultete, ki se je preselila v novo stavbo na Taborsko ulico 8, Maribor, prej Slomškov trg 15. Nadalje se spreminja sedež Fakultete za turizem, ki je spremenila naslov sedeža na Cesto prvih borcev 36 v Brežicah, prej Trg izgnancev 12, Brežice. Nadalje se spreminja ime Fakultete za gradbeništvo v Fakulteto za gradbeništvo, prometno inženirstvo in arhitekturo, ki natančneje opisuje področje študijske in raziskovalne dejavnosti fakultete na predlog Univerze v Mariboru. In zadnje, hkrati se v odloku s Statutom Univerze v Mariboru usklajujejo številna področja s področjema, ki sta bili v statut dodani na podlagi petega odstavka 6. člena Odloka o preoblikovanju Univerze v Mariboru. Hvala lepa.
ParlaMint-SI_2015-03-06-SDZ7-Redna-05.u160	Spoštovani predsednik, spoštovani vsi, lep pozdrav! Sredi januarja letos smo člani Komisije Državnega zbora za nadzor javnih financ na podlagi revizije Računskega sodišča ugotovili, da država pri črpanju evropskih sredstev za protipoplavne ukrepe ni učinkovita. Poslanska skupina Desus se načeloma strinja s to ugotovitvijo, vendar pa zaščita pred poplavami ni edino področje, kjer je Republika Slovenija neuspešna pri črpanju evropskih sredstev. Ne glede na trud okoljskega ministrstva, zaščita pred poplavami še vedno ni zadostna. Mnenja smo, da bi pred današnjo razpravo morali počakati na odzivno poročilo Ministrstva za okolje in prostor, ki nam bo dalo odgovore na večino vprašanj, ki jih odpira sklep komisije. Izvedeli bomo, kakšne ukrepe za zmanjšanje poplavne ogroženosti je ministrstvo že sprejelo in kakšne še pripravlja. Lahko bomo prebrali ukrepe, ki se nanašajo na pripravo projektov za novo programsko obdobje 2014–2020, na MOP se pripravljajo tudi še srednje- in dolgoročni načrti ukrepov protipoplavne varnosti, spremembe za učinkovitejše umeščanje v prostor in reorganizacijo področja voda. Razpoložljiva sredstva niso bila vedno rabljena dovolj smotrno. V okviru Operativnega programa razvoja okolja in prometne infrastrukture za programsko obdobje 2007–2013 je bilo namenjenih 66 milijonov evrov za namen urejanja stanja voda. Vsa sredstva so razdeljena, investicije pa se razvijajo, in to na območjih, kjer je poplavna ogroženost največja. Ministrstvo priznava, da je do izvajanja projektov protipoplavne varnosti res prišlo kasneje, kot bi sami želeli, ne ukvarja se z iskanjem krivcev, temveč vse svoje napore usmerja v implementacijo projektov, da bodo zagotovili porabo sredstev, skladno s predvidenimi roki. Računsko sodišče je v svoji reviziji med drugim ugotovilo, da v začetku prejšnje finančne perspektive ni bilo podlage za pripravo projektov ter da v prvih treh letih perspektive ministrstvo na teh projektih ni naredilo nič. Država je za evropsko sofinanciranje z zamudo prijavila tri projekte, nadgradnja sistema analize stanje voda Bober ter protipoplavni ukrepi na Savinji in Dravi. Do konca leta 2013 je bilo za te tri projekte počrpanih 22,5 % razpoložljivih sredstev. Kot smo bili na seji komisije seznanjeni, na ministrstvu računajo, da bi lahko za te projekte počrpali 62 od razpoložljivih 77 milijonov evrov. Računsko sodišče je opozorilo tudi na neučinkovitost države pri pobiranju koncesijskih dajatev in vodnih pravic, ki polnijo vodni sklad, in porabi sredstev, namenjenih rednim dejavnostim na poplavno ogroženih območjih. Ocenjujemo, da je eden od ključnih razlogov slabe poplavne varnosti prav ta, da se sredstva iz vodnega sklada ne porabljajo za namen, za katerega je bil sklad ustanovljen, za gradnjo protipoplavne infrastrukture. Po Vizjakovem Zakonu o pogojih koncesije za izkoriščanje energetskega potenciala spodnje Save pa se pretežni del zbranih sredstev iz vodnega sklada namenja za dokončanje hidroelektrarn na spodnji Savi. Tako je bilo v vodnem skladu med leti 2004 do 2014 zbranih 294 milijonov evrov, kar 150 milijonov pa preusmerjenih v gradnjo teh projektov, nenamensko porabljenih pa je v preteklem desetletju bilo 53,5 milijonov evrov. Desus se popolnoma strinja z ugotovitvami Računskega sodišča, da bo treba reformirati marsikaj – končala bom z dejstvom, da bo poslanska skupina v večini glasovalo proti.
ParlaMint-SI_2015-03-06-SDZ7-Redna-05.u161	Končali smo s predstavitvijo stališč poslanskih skupin. Prehajamo na razpravo o sklepu in vloženem amandmaju, ki jo bomo opravili na podlagi pregleda vloženega amandmaja z dne 5. 3. 2015. V razpravo dajem predlog sklepa ter amandma Poslanske skupine SDS. Želi kdo razpravljati? Ne. Ker ne želi nihče več razpravljati, zaključujem razpravo. O amandmaju bomo v skladu s časovnim potekom seje Državnega zbora odločali v ponedeljek, 9. 3. 2015, v okviru glasovanj. S tem prekinjam to točko dnevnega reda. Drage državljanke, dovolite, da vam podobno kot poslankam in uslužbenkam Državnega zbora čestitam ob mednarodnem dnevu žensk. Državljane, poslance in uslužbence Državnega zbora pa pozivam, da bi bilo prav storiti vse v naši, in torej tudi vaši, moči za dejansko enakopravnost in enakost spolov vsepovsod in vsak dan. Prekinjam tudi 5. sejo Državnega zbora, ki jo bomo nadaljevali v ponedeljek 9. 3. ob 9. uri.
