ParlaMint-BG_2022-07-29.u1	Уважаеми колеги, добро утро! Виждам, че залата е пълна в потенциалния последен ден на това Народно събрание. Моля за регистрация. Имаме регистрирани 132 народни представители. Имаме кворум. Откривам днешното пленарно заседание. [[Звъни.]] Госпожо Анастасова – за процедура, заповядайте.
ParlaMint-BG_2022-07-29.u2	Благодаря, господин Председател. Уважаеми колеги, правя процедурно предложение за пренареждане на Програмата от последния ден на дейността на Четиридесет и седмото народно събрание. Предлагам в днешния пленарен ден първа точка да бъде продължението от вчера на Първо гласуване на законопроекти за изменение и допълнение на Закона за устройство на територията с вносители Костадин Костадинов и група народни представители; Владислав Панев и група народни представители; Снежанка Траянска и група народни представители. Точка втора да бъде Законопроектът за ратифициране на Меморандума за разбирателство относно подкрепа за проекти на Европейския съюз между правителството на Република България и Европейската инвестиционна банка. Точка трета да бъде Законопроектът за ратифициране на Рамковото споразумение за партньорство и подкрепа между правителството на Република България и Международната банка за възстановяване и развитие. Точка четвърта да бъде Първо гласуване на Законопроекта за изменение и допълнение на Търговския закон. Точка пета да бъде Законът за здравето, внесен от Десислава Атанасова и група народни представители. Точка шеста да бъде Законопроектът за изменение и допълнение на Закона за бюджета на Националната здравноосигурителна каса, внесен от Десислава Атанасова и група народни представители. Точка седма да бъде Първо гласуване на законопроекти за допълнение на Закона за обществените поръчки, внесен от Ивайло Мирчев и група народни представители; Настимир Ананиев и група народни представители. Точка осма да бъде законопроекти за изменение и допълнение на Гражданския процесуален кодекс. Освен това предлагам да се отмени провеждането на парламентарния контрол в днешния пленарен ден и последния един час от работата на Народното събрание да бъде посветен на заключителни обръщения – декларации от името на парламентарни групи, които пряко да се предават по БНТ и БНР. Благодаря. [[Ръкопляскания от ГЕРБ-СДС.]]
ParlaMint-BG_2022-07-29.u164	Уважаеми сънародници! Безвремие е думата, която описва най-точно изминалите вече почти осем месеца, период от време, през който нямаше стремежи, идеали и нямаше видимо развитие и прогрес. Време на илюзии и лъжи, фарс и политически машинации. Време на привидна борба с корупцията, а всъщност подмяна на структурата на така наречената политическа бухалка, репресивна бухалка, предадена с недоволство от стария ГЕРБ на новия ГЕРБ в лицето на „Продължаваме Промяната“, „Демократична България“, БСП и други. Стремежът за власт и борбата за комисиони от държавни сделки направиха четворната коалиция обаче много бързо тройна. Отстранен беше председателят на Народното събрание, а после и самото правителство с активна помощ от нас, от ВЪЗРАЖДАНЕ. Поведохме битка срещу Вас, защото Вие не само се опитахте да унищожите държавата, но и не спирате да се опитвате да го правите на принципа „след нас и потоп“. Жаждата за власт в комбинация с политическо лицемерие изложи на истински риск физическото оцеляване на милиони българи. Беше ни говорено, че се решават проблеми, а всъщност се задълбочаваха кризите във всички сфери на държавата. Силната заявка за борбата с корупцията приключи до там, че едни корумпирани, замениха други корумпирани. Корумпираните са все там, стоят, получават пари, връщат комисиони, получават комисиони и помагат на добре смазаната машина да работи. Проветриви са само челните места, където старият ГЕРБ беше успешно сменен от новия ГЕРБ в лицето на „Продължаваме Промяната“, „Демократична България“, БСП и други. Всичко това покрито с добре създавана илюзия, подхранвана от пропаганда, че се борите с корупцията. На 7 декември обаче ние от ВЪЗРАЖДАНЕ внесохме Законопроект за реформа в съдебната власт. Законопроектът урежда начина, по който може да бъде отстранен главният прокурор. Бяхме го внесли още в предишния мандат на предишното Народно събрание. В нарушение на Правилника обаче той осем месеца по късно все още не е на етап обсъждане и няма да влезе в залата на това Народно събрание, както стана и с предишното. Осем месеца на бюрата на тук присъстващите парламентарни групи стои решението на проблем, поставен в предизборните кампании на почти всяка една от парламентарните партии. Единственото, което успяха да направят управляващите, е да закрият Специализираната прокуратура, но тук е моментът да отбележим, че дори и това се случи благодарение на нас от ВЪЗРАЖДАНЕ, защото подкрепихме това решение, което днес се представя само като постижение на правителството. Голяма част от законопроектите на ВЪЗРАЖДАНЕ и проекторешенията ни бяха скрити и не достигнаха до залата. Чакаха с месеци и продължават да чакат в нарушение на Правилника за организация и дейността на Народното събрание. Явно е, че и Вие не бяхте готови за законодателната активност на ВЪЗРАЖДАНЕ и темпото, с което работихме за нашия народ, или просто си мислехте, че като неглижирате дейността ни, тя няма да бъде забелязана. Предполагам, че е първото, което се обяснява от липсата на персонална подготовка и политически умения на управляващото мнозинство. Мнозинството в парламента дойде със заявка, която не беше изпълнена, и то не една, и с обещания, зад които не застана. И законите, и решенията Ви са като Конституцията, която Ви служи само за да я нарушавате. Още през декември ние от ВЪЗРАЖДАНЕ опитахме да Ви провокираме да мислите за друг, освен за себе си – да помислите за българския народ, който е потънал в дългове и е притискан от кредитори. Внесохме законопроект, който защитава задлъжнелите българи, задлъжнели и до някаква степен вследствие на управленските решения. Този законопроект беше отхвърлен, и то решително. И понеже му е малко на бедния задлъжнял българин, управляващото мнозинство и правителството се опита да го въвлече във военния конфликт между Русия и Украйна – да даде оръжия и дава оръжия, да плаща здравни осигуровки на украинците, да прибира бежанци по хотели и в домове, за което Вие щяхте да плащате с европейски средства. Потънахте обаче в хаос по този въпрос. Оставихте доброволците – добросъвестните и честни българи, които отидоха да посрещат на първа линия по границата идващите от Украйна бежанци, без да ги подпомагате, а Вие се хвалехте от телевизионните студия колко добре се справяте. Разбира се, като намаляха помощите, интересът към бежанците на управляващите рязко спадна. Не Ви виним за това, но Ви осъждаме заради факта, че повечето българи живеят като бягащи от войната бежанци в собствената си държава, при това без да има война и, разбира се, без правителството да им обръща внимание. После дойдоха санкциите към Русия, които бяха подкрепени от правителството и всички парламентарни групи без капка жал към бедния изнемогващ българин. Така на глад и студ милиони българи в момента вероятно ще бъдат обречени през зимата, защото думите за газ и други източници са поредната недомислена лъжа, лъжа, на която всички ние ще плащаме цената следващите месеци, защото газ няма и Вие го знаете. Единственият начин към момента да се излезе от кризата е да се преговаря с Руската федерация. Не разбрахте обаче – колкото по-неадекватно се действа и колкото по-необмислени са решенията на управляващите, в толкова по-зависими ни превръщате от една или друга велика сила. По време на управлението на това правителство и работата на този парламент бедните станаха още по-бедни, цензурата в медиите придоби гигантски измерения, стоките поскъпнаха с повече от 40%, горивото мина три лева, а газта поскъпна до момента с над 30 – до момента. Бизнесът се огъва от сметки за ток, продоволственият суверенитет продължава да изчезва заедно със затворените производства, здравеопазването е под натиска на административната тежест, а образованието – то все така продължава да бъде безмилостно овладявано от чужди фондации. За армията няма какво друго да кажем, освен че след покупката на самолетни чертежи, с договор без ясен предмет и срок, се опитахте да прикриете влиянието си, като предоставите договора на министъра на отбраната и на никой друг, за да може той да го променя самосиндикално. Това не се случи, но въпреки това имаше такъв опит. Политическите назначения пък в гражданската ни авиация бяха за сметка на лиценза, който без малко щяхме да загубим. Точно така се овладява държава по класическия американски модел. Сега е вече време да закрием парламента, а някои от Вас утре сутрин могат да отидат да закусят в американското посолство, за да отчетат своите успехи. Поставям успехи в големи кавички, разбира се, защото Вашият успех не е в съответствие с българския национален интерес, следователно не е интерес на България и на българския народ. Потопихте държавата в кризи, но не успяхте да я унижите напълно. Ние от ВЪЗРАЖДАНЕ Ви спряхме и ще продължаваме да Ви спираме, а когато след следващите избори българите ни дадат доверието си, прекрачим следващото Народно събрание като мнозинство, България за първи път от 30 години ще бъде за българите – без маски, без мерки, без ограничения и само в съответствие с интересите на българските граждани. Тогава отново ще внесем и ще приемем всички 29 законопроекта, които създадохме, за да работят за българските граждани, както и всички 23 проекторешения в грижа за българите и за българския народ. Тогава новият и старият ГЕРБ ще са в миналото, а 30-те години от така наречения преход ще бъдат мрачен абзац в българската история. За всичко това се преборихме и ще продължаваме да се борим, защото ние имаме само едно – България и българския народ. Ние сме с него и той е зад нас. Да живее България! [[Продължителни ръкопляскания от ВЪЗРАЖДАНЕ.]]
ParlaMint-BG_2022-07-29.u165	Благодаря Ви, господин Костадинов. Уважаеми колеги, няколко думи и от мен. Днес вероятно е последното пленарно заседание на Четиридесет и седмото народно събрание, което след броени минути ще стане част от историята на българския парламентаризъм. Изминаха почти осем месеца от първия звънец. Това бяха интензивни и наситени откъм събития осем месеца. Положихме клетва в разгара на поредната вълна на ковид пандемията. Инфлационните процеси вече бяха в сила. Цените на основни ресурси като газа, горивата и тока нарастваха. На всички тези негативни явления, проявяващи се в световен мащаб, бе даден нов силен тласък на 24 февруари, когато едва на няколкостотин километра от границите на Република България започна война. И не между кой да е, а между две от най-големите държави по територия, население и икономика в света. В тези тежки времена на криза Четиридесет и седмото народно събрание не бе обединено, а какви бяха причините за това, ще дам възможност на времето и на българските граждани да дадат своята оценка. Напрежението от една друга криза, а именно политическата, която властваше през 2021 г., очевидно хвърли своята тежка сянка и върху работата на този състав на Народното събрание. Пленарните заседания често бяха арена на персонални сблъсъци, на използване на вулгарен и циничен език, на език на омразата. Тази най-висша трибуна бе използвана по непристоен начин за постигане на политически цели – поведение, което считам, че противоречи на принципите на парламентаризма. Принципи, които, въпреки че често се повдигаха като тема от отделните парламентарни групи, не бяха достатъчно на почит. Липсваше ни търпение, липсваше ни толерантност към другия, към различното мнение. Липсваше достатъчно уважение между народните представители. И въпреки множеството перипетии Четиридесет седмото народно събрание успя да приеме 78 закона, да получи отговори на 2478 въпроси и питания от представители на изпълнителната власт и да проведе парламентарен контрол в рамките на цели 141 часа и 7 минути. Успяхме да намерим и общи позиции по някои законопроекти, проекти на решения и декларации. Уважаеми колеги, българското общество има нужда от политически елит, в който да има доверие. Българското общество има нужда от сигурност, от спокойствие и стабилност. Българското общество заслужава да живее в по-добра България. Вярвам, че всеки един от нас ще се поучи от грешките си, и Ви призовавам: нека бъдем по-разумни, по-самокритични, по-отговорни и по-честни към себе си, към колегите си и към нашите сънародници независимо дали се намират в страната, или в чужбина. И накрая, благодаря на доцент Силви Кирилов, който с благи думи и хубави пожелания постави началото на работата на Четиридесет и седмото народно събрание. Благодаря на господин Никола Минчев за отличната му по мое мнение работа като председател на Народното събрание. Благодаря на председателите на парламентарните групи и на заместник-председателите на Народното събрание. Благодаря на всички народни представители и на цялата администрация на Народното събрание за това, че Четиридесет и седмото народно събрание все пак даде своите ползотворни резултати. Желая на всички вас успех в бъдещите начинания и на добър час! Закривам заседанието. [[Звъни.]]
