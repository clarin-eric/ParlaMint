ParlaMint-EE_2022-06-17_U1	Head ametikaaslased, austatud Riigikogu! Tere hommikust! Alustame Riigikogu täiskogu erakorralist istungjärku 17. juunil 2022. aastal kell 9. Nimelt, tänane erakorraline istungjärk – Riigikogu esimees on selle kokku kutsunud Eesti Vabariigi põhiseaduse § 68 ning Riigikogu kodu- ja töökorra seaduse § 51 lõike 1 alusel ja 24 Riigikogu liikme poolt, taotletud ajal ja päevakorraga. Erakorralise istungjärgu töö ajagraafiku kehtestamine. Hetkel on selline ettepanek, et Riigikogu kodu- ja töökorra seaduse § 52 kohaselt kehtestab erakorralise istungjärgu töö ajagraafiku juhatuse ettepanekul Riigikogu poolthäälte enamusega. Nii et kui me siin hääletuseni jõuame, siis juhatuse ettepanek erakorralise istungjärgu töö ajagraafiku osas on järgmine. Istungjärk kestab kuni päevakorra ammendumiseni. Juhul, kui täna kella 10-ks ei lõpetata päevakorra kinnitatud päevakorrapunktide menetlemist, jätkub istungjärk pärast komisjonide tööd. See tuleneb Riigikogu kodu- ja töökorra seaduse § 47 lõike 1 punktist 5, ettenähtud vaheajaga, algusega 15 minutit pärast Euroopa Liidu asjade komisjoni istungi lõppu, kuid mitte varem kui kell 13. Nii et me ei lähe ka komisjoni istungitesse sisse, sealhulgas Euroopa Liidu asjade komisjoni [istungitesse]. Nüüd ma palun Riigikogu kõnetooli neid Riigikogu liikmeid, kes soovivad üle anda eelnõusid või arupärimisi. Palun, Taavi Aas!
ParlaMint-EE_2022-06-17_U2	Austatud Riigikogu esimees! Head Riigikogu liikmed! On lähenemas kindlalt järgmine kütteperiood. Me kõik teame, milline on hetkeseis energiakandjatega, milline on hinnatase. Ka täna hommikul [[Juhataja helistab kella.]] vaatasin: keskmine elektri hind Eestis 227 eurot megavatt, tipud pealt 300. Seetõttu on kindlasti aktuaalne ka tulevasel kütteperioodil Eestimaa inimeste toetamine, et Eestimaa inimesed ei peaks tegema valikut näiteks toidukorvi ja kommunaalkulude maksmise vahel. Seetõttu on meil ettepanek Vabariigi Valitsusele töötada välja toetusmeetmed järgmiseks kütteperioodiks. Nimelt on meie ettepanek kaotada lõpptarbijale mainitud perioodiks, see on september sellel aastal kuni mai järgmine aasta, elektrienergia ja maagaasi võrgutasud. Teiseks, määrata kaugkütte, elektri ja gaasi hinnale lagi 2021. aasta esimese poolaasta taseme järgi ja hüvitada ajavahemikul 2022. aasta september kuni 2023. aasta mai kõigile elektri lõpptarbijatele 80% kaugkütte, elektri ja gaasi hinnale määratud hinna lage ületavast osast. Aitäh! Loodan, et Riigikogu ja valitsus seda ettepanekut toetavad.
ParlaMint-EE_2022-06-17_U13	Aitäh! Minul selle kohta info puudub. Kui võtta see Pipi, et kas see spunk on leitud või ei ole, mul puudub see info, ma ei oska seda. Nii, rohkem protseduurilisi küsimusi ei ole. Nüüd on niiviisi, head ametikaaslased, et meil on üle antud üks otsuse eelnõu ning vastavalt Riigikogu kodu- ja töökorra seadusele Riigikogu juhatus otsustab selle edasise menetlemise. Ja nüüd me olemegi jõudnud kohaloleku kontrolli juurde. Ma kordan üle, et Riigikogu erakorralisel istungjärgul on Riigikogu otsustusvõimeline, kui kohal on üle poole Riigikogu koosseisust. Seda ütleb § 76. Riigikogu erakorralise istungjärgu ajal kontrollitakse kohalolekut ka enne hääletust, kui mõni hea ametikaaslane seda nõuab. See on § 77 lõige 3. Ja infoks veel see, et kvoorumi puudumisel lõpeb erakorraline istungjärk automaatselt. Head ametikaaslased, viime läbi kohaloleku kontrolli. Kohaloleku kontroll.
ParlaMint-EE_2022-06-17_U14	Kohale registreerus 25 Riigikogu liiget, puudub 76. Head ametikaaslased, kuna ei ole kohal üle poole Riigikogu koosseisust, siis see tähendab seda, et meie erakorraline istungjärk on lõppenud. Aitäh teile!
