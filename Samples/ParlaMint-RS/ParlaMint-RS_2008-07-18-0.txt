ParlaMint-RS_2008-07-18-0.u1393	Poštovane dame i gospodo narodni poslanici, molimo vas da za početak rada utvrdimo da li postoji kvorum potreban za rad. Konstatujem da postoji kvorum potreban za rad i određujem pauzu do 13 časova, kada ćemo nastaviti rad u današnjem danu.
ParlaMint-RS_2008-07-18-0.u1394	Obaveštavam vas da su sprečeni da sednici prisustvuju sledeći poslanici: Zlata Đerić, Radojko Obradović, Dragoljub Mićunović i Elvira Popović. Vlada je pismom broj 02-1489/08, od 16. jula 2008. godine, predložila da se promeni redosled tačaka dnevnog reda, tako što bi se Predlog rezolucije Narodne skupštine Republike Srbije o kontinuitetu državne politike u odnosu na Kosovo i Metohiju, umesto kao prva, razmatrao kao poslednja tačka dnevnog reda. Stavljam na glasanje ovaj predlog. Najpre kvorum. Pet minuta pauza, pa ćemo ponoviti. Ulaze poslanici ili da sačekamo. (Miloš Aligrudić, sa mesta: Tražim reč po Poslovniku.) Traje glasanje i dalje. Dobićete odmah reč. Dala sam pauzu od pet minuta. [[Posle pauze.]] Molim vas da utvrdimo kvorum za rad. Stavljam na glasanje predlog koji sam iznela vezan za izmenu redosleda tačaka dnevnog reda. Za 135, nije glasao jedan, od 136 narodnih poslanika. Konstatujem da smo odlučili da prihvatimo ovaj predlog Vlade. Pre što nego pređemo na raspravu samo da vas obavestim da su, zbog izmena u nazivu i sastavu poslaničkih grupa, u Narodnoj skupštini Republike Srbije obrazovane sledeće poslaničke grupe: Demokratska stranka Srbije - Vojislav Koštunica, za predsednika je određen narodni poslanik Miloš Aligrudić, a za zamenika narodni poslanik Radojko Obradović; Socijalistička partija Srbije (SPS) - Jedinstvena Srbija (JS), za predsednika je određen narodni poslanik Branko Ružić, a za zamenika narodni poslanik Dragan Marković-Palma. Prelazimo na rad prema dnevnom redu. Po Poslovniku za reč se javio gospodin Aligrudić.
ParlaMint-RS_2008-07-18-0.u1518	Dame i gospodo narodni poslanici, reklamira povredu člana 104. Poslovnika, stav 1, gde kaže - narodni poslanici su dužni da poštuju dostojanstvo Narodne skupštine. Dame i gospodo narodni poslanici, svi narodni poslanici su dužni da poštuju dostojanstvo. Dostojanstvo Narodne skupštine se čuva izjavama sa ove govornice, dostojanstvo Skupštine se čuva i izgledom i oblačenjem. Mislim da postoji pravilnik u Narodnoj skupštini koji je donet i koga moraju da se pridržavaju i novinari koji dolaze ovde,pa novinarka koja obuje sandale umesto cipela ne može da uđe u parlament. Istovremeno, nama narodnim poslanicima SRS spočitavaju nepoštovanje dostojanstva Narodne skupštine zato što se javljamo po Poslovniku, poslanici koji dolaze golih stomaka ovde. Tražim od predsednice Narodne skupštine da o tom delu Poslovnika povede računa, jer je krajnje nepristojno. Mi smo vraćali Mlađana Dinkića odavde kada je dolazio u farmerkama, a za ovu govornicu izlaze poslanici iz jedne političke stranke obučeni onako kako se ide na plažu. Kada jednom budemo prešli na 1. tačku dnevnog reda, na Sporazum o stabilizaciji i pridruživanju, onda ćemo morati da porazgovaramo o nekoliko članova ovog sporazuma na koje već kroz pozivanje na Poslovnik sve vreme ukazujemo. Dame i gospodo narodni poslanici, građani Srbije, ovog trenutka u Hagu se priprema političko ubistvo, ubistvo Vojislava Šešelja, predsednika SRS, jer mu nisu mogli ni pravno, ni politički, ni moralno doakati, i pokušavaju na ovaj način - onog istog Vojislava koga je vaš mafijaški premijer poslao u Hag, u dogovoru sa Karlom del Ponte. Kaže - čitaj knjigu, vodite Šešelja u Hag i nemojte više da ga vraćate. Danas pokušavate da ga više ne vratite. To bi bilo trinaesto ubistvo. Dvanaesti je bio pokojni Slobodan Milošević, bog da mu dušu prosti. Srpska radikalna stranka se sa potpunim pijetetom odnosila prema toj smrti, prema toj žrtvi i prema tom ubistvu. Neću, gospodine Ružiću, da govorim ništa o tome ko je duvao balone u to vreme, ali nemojte SRS spočitavati ništa što se tiče Slobodana Miloševića. Njemu laka zemlja, a vi radite kako mislite. (Predsednik: Vreme.) Završavam, što se tiče obaveza Srbije, države Srbije, prema onima koji su isporučeni Haškom tribunalu, ova država mora konačno da vrati na snagu onaj zakon koji je vaš žuti Ustavni sud poništio da haškim optuženicima pomogne u odbrani i da porodicama pomogne da izdrže tu torturu do 2008. godine. Ako bog da, te Rusija, kako je najavila, glasa, odnosno stavi veto na produžetak rada Haškog tribunala.
ParlaMint-RS_2008-07-18-0.u1519	Zahvaljujem. Konstatujem da nema volje značajnog broja poslanika da radimo po dnevnom redu i zbog toga prekidam sednicu i nastavljamo u ponedeljak u 10,00 časova. Poštovane dame i gospodo narodni poslanici, nastavljamo rad Četvrtog vanrednog zasedanja Narodne skupštine Republike Srbije u 2008. godini. Na osnovu službene evidencije, konstatujem da sednici prisustvuju 144 narodna poslanika. Radi utvrđivanja broja narodnih poslanika prisutnih u sali, molim narodne poslanike da ubace svoje identifikacione kartice u poslaničke jedinice elektronskog sistema za glasanje. Konstatujem da je primenom elektronskog sistema za glasanje utvrđeno da je u sali prisutno 106 narodnih poslanika. Stekli su se uslovi za početak rada. Obaveštavam vas da su sprečeni da sednici prisustvuju sledeći narodni poslanici: Mladen Grujić, Radojko Obradović i Dragoljub Mićunović. Nastavljamo rad. Prelazimo na 1. i 2. tačku dnevnog reda: – PREDLOZI ZAKONA O POTVRĐIVANjU SPORAZUMA O STABILIZACIJII PRIDRUŽIVANjU I PRELAZNOG SPORAZUMA O TRGOVINI I TRGOVINSKIM PITANjIMA IZMEĐU EVROPSKE ZAJEDNICE I REPUBLIKE SRBIJE (zajednički jedinstveni pretres) Po Poslovniku, izvolite.
