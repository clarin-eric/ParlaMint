u2023-07-31-0	[[A teremben lévők felállnak, és ezzel köszöntik a választópolgárok közösségét. Amikor az ülést vezető elnök helyet foglal, a teremben lévők is leülnek.]] Szép jó napot kívánok! Tisztelt Hölgyeim és Uraim! Tisztelt Képviselőtársaim! Az Országgyűlés nyári 3. rendkívüli ülését megnyitom. Tájékoztatom önöket, hogy az ülés vezetésében Szűcs Lajos és Hiszékeny Dezső jegyző urak lesznek segítségemre. Tisztelt Országgyűlés! Bejelentem, hogy 49 képviselő az Országgyűlésről szóló törvény 35. § (1) bekezdésében foglaltak alapján az Országgyűlés rendkívüli ülésének összehívását kezdeményezte a Svéd Királyságnak az Észak-atlanti Szerződéshez való csatlakozásáról szóló Jegyzőkönyv kihirdetéséről szóló T/638. számú törvényjavaslat, az Orbán-kormány által tervezett megszorítások miatt a magyar családok megsegítése érdekében szükséges intézkedésekről szóló H/4669. számú határozati javaslat, a közfeladatot ellátó közérdekű vagyonkezelő alapítványokról szóló 2021. évi IX. törvény összeférhetetlenségi szabályok szigorítása érdekében történő módosításáról szóló T/4695. számú törvényjavaslat, az Erasmus- és a Horizont-programok finanszírozásának biztosításáról szóló H/4703. számú határozati javaslat, a Magyarország klímavédelmi vállalásainak erősítéséről szóló T/4293. számú törvényjavaslat, valamint a klímavédelemről szóló 2020. évi XLIV. törvény szélerőművek létesítése érdekében szükséges módosításáról szóló T/4368. számú törvényjavaslat megtárgyalása érdekében. Tisztelt Ház! Tisztelt Képviselőtársaim! Most a napirend előtti felszólalások következnek. Napirend előtti felszólalásra jelentkezett az LMP képviselőcsoportjából Kanász-Nagy Máté képviselő úr. Parancsoljon, öné a szó.
u2023-07-31-1	Köszönöm a szót. Tisztelt Elnök Úr! Először is szomorúan állapíthatjuk meg nem először , hogy a kormánypárti képviselők, de a kormány tagjai is ennyire veszik komolyan a parlament működését. Úgy látszik, hogy nem tisztelik meg azzal a Ház tekintélyét és működését, hogy megjelenjenek ezen az ülésen, pedig valóban fontos témákat tárgyaltunk volna. Napirend előtt szintén egy fontos témáról szeretnék beszélni, ugyanis nyáron is folytatódik a kormány legfőbb politikája, hogy akkumulátorgyarmattá tegyék Magyarországot. Nyáron is látjuk azt, hogy Szijjártó Péter folyamatosan Kínába repül, és minden egyes ilyen utazás után egy újabb és újabb akkumulátorgyárat hoz haza Magyarországra. Nyilvánvaló, hogy nem Szijjártó Péter és nem a magyar kormány dönti el ezeknek a beruházásoknak a sorsát, hanem gyakorlatilag Szijjártó Péter azért repül Kínába, hogy ott közöljék vele a kínai vezetők, cégvezetők, akkumulátorgyár-vezetők döntését. Kínában előbb értesülnek róla, hogy Magyarországon hol építenek akkumulátorgyárat vagy ilyen üzemet, mint a magyar kormány, pláne, mint az a lakosság, amely elszenvedi ezeknek a gyáraknak a működését és ezeket a beruházásokat. Már meg sem lepődünk azon, hogy a legújabb bejelentések kapcsán is azt látjuk, hogy a helyi lakosság feje fölött hozzák meg a döntéseket. Most Nyíregyházáról szólnak a hírek, illetve a legfrissebb hír, hogy Debrecenben is egy újabb akkumulátorgyártással kapcsolatos üzem létesül. Sem a debrecenieket, sem a nyíregyháziakat nem kérdezték meg erről. De nem kérdezték meg az ácsiakat, a gödieket, a komáromiakat, és számos más települést lehet mondani, Fót esetében, Szigetszentmiklós esetében, Bátonyterenye esetében senkit nem kérdeznek meg, hogy akarnake ilyen gyárat a közvetlen szomszédságukban. A legújabb gyárral kapcsolatban a Nyíregyházán létesítendő kínai Sunwoda Electronics cégről van szó, erről a beruházásról még februárban is a közmeghallgatáson kormánypárti vagy hozzá közeli vezetők kijelentették, hogy semmilyen gyár létesítéséről nincs szó, semmilyen ilyen szándékról nincs szó, majd mit ad isten, néhány hónappal később bejelentik, hogy gyár létesül Nyíregyházán is. Ez ellen minden lehetséges eszközzel tiltakozni kell, ugyanis az akkumulátorgyarmatosításnak nagyon súlyos hatásai vannak az ott lakókra és az egész országra nézve. Először is teljesen elképesztő az, hogy a vízválság, a klímaválság és az energiaválság kellős közepén akarják túlterhelni Magyarországot ezekkel a beruházásokkal. Ezeknek a beruházásoknak óriási az energiaigénye, óriási a vízigénye, és ráadásul termőföldekre építik többnyire, tehát zöldmezős beruházásokról van szó. Ezeknek a beruházásoknak nagyon komoly környezeti ártalmai vannak. Például csak az egyik debreceni beruházás esetében tudjuk a különböző dokumentációkból, hogy 40 tonna káros anyagot bocsát ki ez a gyár évente a közvetlen környezetébe. Úgy fogalmaznak a dokumentumban, hogy 40 tonna káros anyag fog kiszóródni, tehát kiszóródni a környezetbe. Ennek jelentős része egyébként kén-dioxid, de nikkel vagy éppen kobalt is kikerül még az engedélyek szerint is a környezetbe. Ugye, az egészségre nézve ennek nagyon-nagyon súlyos káros hatása van. Ezek az akkumulátorgyárak kockázatosak és veszélyesek. Gyakorlatilag ezek a multik, ezek a nagy akkumulátorgyárak a profitot kiviszik Magyarországról, a szennyezést pedig itt hagyják nekünk, ennek minden káros hatásával. Látjuk azt is, hogy ezekben a gyárakban milyen alacsony bérért dolgoznak a munkavállalók, jellemzően már nem is magyar munkavállalókat alkalmaznak, merthogy magyar munkavállalók nincsenek. Aki van, az jelenleg vagy dolgozik, vagy elhagyta ezt az országot, több százezren hagyták el. Éppen ezért több tízezres nagyságrendben telepítenek be, hoznak ide külföldi vendégmunkásokat Közép-Ázsiából, a Távol-Keletről vagy éppen egyébként pont Kínából. Látjuk azt, hogy rekordalacsony a társasági adó. Ezek a cégek alig fizetnek be valamit a költségvetésbe, viszont annál többet profitálnak a költségvetésből, hiszen csak 2016 óta 1050 milliárd forint közvetlen támogatást kaptak a magyar kormánytól, és akkor a közvetett egyéb infrastrukturális támogatásokat, beruházásokat még nem is számoltuk ide. Orbán Viktor nemrég úgy fogalmazott, hogy két Nap van az égen, tehát az Amerikai Egyesült Államok és a nyugati világ mellett Kínáról beszélt. Ebből azt a következtetést vonta le a miniszterelnök, hogy mind a két nagy Naphoz, hatalomhoz kapcsolódnunk kell. De ez a függőségnek, ez az alárendeltségnek, a kiszolgáltatottságnak és a kizsákmányolásnak a kapcsolódása, ez egy nagyon-nagyon egyenlőtlen viszony. Ezt meg kell állítani, nem szabad hagynunk, hogy Magyarország akkumulátorgyarmattá váljon. Köszönöm szépen. [[Taps az ellenzéki pártok soraiból.]]
u2023-07-31-17	„Kövér László úr, az Országgyűlés elnöke részére. Tisztelt Elnök Úr! Ellenzéki képviselők az Országgyűlésről szóló 2012. évi XXXVI. törvény 35. § (1) bekezdése alapján kezdeményezték az Országgyűlés rendkívüli ülésének összehívását a T/638. számú törvényjavaslat zárószavazása, valamint a H/4669. és a H/4703. számú határozati javaslat, a T/4695., a T/4293. és a T/4368. számú törvényjavaslat megtárgyalása érdekében. Ezúton tájékoztatjuk elnök urat, hogy a Fidesz-Magyar Polgári Szövetség országgyűlési képviselőcsoportja és a Kereszténydemokrata Néppárt országgyűlési képviselőcsoportja sem a Házbizottság 2023. július 27. napjára összehívott ülésén, sem az Országgyűlés 2023. július 31-i rendkívüli ülésén nem vesz részt. Az egyes házszabályi rendelkezésekről szóló 10/2014. [[II. 24.]] országgyűlési határozat 25. § (3) bekezdés b) pontja alapján kezdeményezzük, hogy az Országgyűlés 2023. július 31-i rendkívüli ülésén kézfelemeléssel történő szavazás esetén a szavazást szavazatszámláló gép alkalmazásával ismételjék meg. Budapest, 2023. július 26. Tisztelettel, Kocsis Máté frakcióvezető, Fidesz-Magyar Polgári Szövetség országgyűlési képviselőcsoportja; dr. Simicskó István frakcióvezető, Kereszténydemokrata Néppárt országgyűlési képviselőcsoportja”
u2023-07-31-18	Köszönöm szépen, jegyző úr. Tisztelt Ház! Soron következik ma kezdődő ülésünk napirendjének megállapítása. A napirendre, az ülés időtartamára, a felszólalási időkeretekre az elnöki jogkörben előterjesztett javaslat alapján döntünk. Először a napirend módosítására tett indítványról döntünk. A Mi Hazánk képviselőcsoportja azt javasolta, hogy az Országgyűlés július 31-ei ülésének napirendi javaslata akként módosuljon, hogy a Svéd Királyságnak az Észak-atlanti Szerződéshez való csatlakozásáról szóló Jegyzőkönyv kihirdetéséről szóló T/638. indítvány zárószavazására ne kerüljön sor. Aki ezzel egyetért, kérem, kézfelemeléssel szavazzon! [[Szavazás.]] Azt tudom megállapítani, hogy szemmel láthatóan az Országgyűlés nem határozatképes. A Mi Hazánk képviselőcsoportjának kérésére most a szavazás szavazatszámláló géppel történő megismétlésére kerül sor. Az indítványnak megfelelően kérdezem a tisztelt Országgyűlést, elfogadjae a Mi Hazánk napirend módosítására tett indítványát. Kérem, szavazatszámláló gép alkalmazásával szavazzanak! [[Szavazás.]] Megállapítom, hogy a szavazás során az igen szavazatok száma 5, a nem szavazatok száma 39, a tartózkodó szavazatok száma 0. Azaz összesen 44-en szavaztak, mely alapján kijelentem, hogy az Országgyűlés nem határozatképes. Tisztelt Országgyűlés! Bár az imént megállapítottam, hogy az Országgyűlés nem határozatképes, felhívom szíves figyelmüket arra, hogy a határozati házszabály 15. § (6) bekezdése a napirendi javaslat megváltoztatására tett indítvány és a napirendi javaslat tekintetében is döntési kötelezettséget ír elő, a két szavazás együttesen alakítja ki a napirend tartalmát. Így garanciális jelentősége van annak, hogy az iménti határozatképtelenségünk dacára a napirendi javaslatot szavazásra bocsássam. Ennek alapján most tehát az elnöki jogkörben előterjesztett napirendi javaslatról döntünk. Az Országgyűlés vita nélkül, kézfelemeléssel határozna, figyelemmel ugyanakkor az iménti döntésünk eredményére és arra, hogy Fidesz és a KDNP frakcióvezetői kezdeményezték a szavazás szavazatszámláló gép alkalmazásával történő megismétlését, a kézfelemeléses szavazást eleve szavazatszámláló gép alkalmazásával tartjuk meg. Kérdezem ezért a tisztelt Országgyűlést, hogy elfogadjae a napirendi javaslatot. Kérem, szavazatszámláló gép alkalmazásával szavazzanak! [[Szavazás.]] Kimondom a határozatot: az igen szavazatok száma 45, a nem szavazatok száma 2, a tartózkodó szavazatok száma 0. Összesen 47 szavazat van. Ennek alapján megállapítom, hogy az Országgyűlés továbbra sem határozatképes, tehát nem határozatképes. Tisztelt Országgyűlés! A Fidesz és a KDNP frakcióvezetőinek írásos tájékoztatása, valamint további képviselői távollétre vonatkozó bejelentések alapján a határozatképesség helyreállítására a mai napon nem látok lehetőséget. Ennek alapján a határozati házszabály 14. § (2) bekezdése szerint megállapítom a hiányzó képviselők névsorát. Elfogadott napirendi javaslat hiányában a napirend egyetlen pontja sem tárgyalható, továbbá napirend utáni felszólalásokra sem kerülhet sor. Tájékoztatom önöket arról is, hogy az Országgyűlés következő ülésére majd a Házbizottság ajánlása szerint kerül sor. [[Közbeszólások az ellenzék soraiból: Szégyen! Majd a törökök szavaznak.]] Az ülést bezárom. Mindenkinek szép nyarat kívánok!
