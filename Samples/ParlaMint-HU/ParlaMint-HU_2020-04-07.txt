u2020-04-07-0	[[A teremben lévők felállnak, és ezzel köszöntik a választópolgárok közösségét. Amikor az ülést vezető elnök helyet foglal, a teremben lévők is leülnek.]] Jó reggelt kívánok, tisztelt képviselőtársaim. Szeretettel köszöntöm valamennyiüket, és köszöntöm mindazokat, akik figyelemmel kísérik mai munkánkat. Tájékoztatom önöket, hogy az ülés vezetésében Földi László és Lukács László György képviselő urak mint jegyzők lesznek a segítségemre.Tisztelt Országgyűlés! A mai napon a kormány nevében napirend előtti felszólalásra jelentkezett Szijjártó Péter külgazdasági és külügyminiszter. Parancsoljon, miniszter úr, öné a szó.
u2020-04-07-1	Köszönöm a szót. Tisztelt Elnök Úr! Tisztelt Képviselőtársaim! Azért kértem ma szót itt az Országgyűlésben napirend előtt, hogy beszámoljak az Országgyűlésnek a NATO, illetve az Európai Unió külügyminiszteri tanácskozásairól, amelyeket az elmúlt hét végén tartottunk, igaz, csak virtuális formában, így korlátozott eredményességgel, már ha ez egyáltalán elvárás egy ilyen tanácskozástól. Sajnos a koronavírus jelentette helyzet gyakorlatilag azt eredményezi, hogy a személyes kapcsolattartás lehetősége nagyon szűkre korlátozódik a nemzetközi politikában, így alapvetően virtuális eseményeken, videokonferenciákon vitathatjuk meg az aktualitásokat. Tájékoztatom önöket, hogy az utolsó tagállami ratifikáció következtében Észak-Macedónia is a NATO teljes jogú tagjává vált, így már harminctagú a szövetség. Reméljük, hogy ez a bővítési dinamika, amely a NATO-t jellemzi, majd át fog ragadni az Európai Unióra is. A magunk részéről fontosnak tartjuk, hogy a nyitott ajtók politikáját a NATO megtartsa, és Georgia előtt is lehetővé tegye a minél szorosabb együttműködést az észak-atlanti szövetséggel. Továbbra is fontosnak tartjuk, hogy a koronavírus jelentette kihívások közepette is a NATO kellő erőt fordítson a terrorizmus elleni küzdelemre, tekintettel arra, hogy a terrorizmus az egyik első számú kiváltó oka a migrációs folyamatoknak, és hogy ha a mostani időszakban egy-egy ellenőrizetlen, nagy létszámú migrációs hullám elindul, akkor az nemcsak az eddigi biztonsági és kulturális kockázatokat, hanem nagyon komoly egészségügyi kockázatokat is magában hordoz. Tájékoztatom önöket arról is, hogy az Afganisztánban állomásoztatott magyar katonák létszámának növelése előtt álltunk éppen, amikor az amerikaiak megállapodtak a tálibokkal, így az afganisztáni csapat létszámemelésére nincs szükség. Az így oda ki nem küldendő kontingenst azonban más NATO-műveletekben kívánjuk használni, az ő kihelyezésükről pedig a NATO főtitkárával folytatunk konzultációt. Emellett pedig tisztelettel tájékoztatom önöket arról is, hogy az Irakban ellátott NATO-feladatok kiszélesítését is támogatjuk, és készek vagyunk az abban való részvételre. Büszkeségre adhat okot számunkra az, hogy a NATO katonai egészségügyi központja itt működik Budapesten. Komoly szerepet vállalnak abban, hogy a koronavírussal szembeni küzdelem NATO-s szeletét elvégezzék. Emellett szeretnék önöknek tájékoztatást adni arról is, hogy egy úgynevezett reflexiós csoportot működtet a NATO, aminek a feladata az, hogy az új típusú kihívásokra való felkészülést és az abból fakadó szerkezetváltásokat a NATO-n belül eredményesen el tudjuk végezni. Több közép-európai és balkáni ország képviselője is kiemelte, hogy sajnos földrajzilag elég egyenlőtlen elosztású csoport jött létre. Minket, közép-európaiakat egy szereplő képvisel, egy volt lengyel külügyminiszter, de mivel ők a legnagyobbak közülünk, ezért aztán bízunk benne, hogy mégiscsak erőteljesen leszünk képviselve. Tisztelettel tájékoztatom önöket arról is, hogy az európai uniós külügyminiszterek is összeültek az elmúlt hét végén, ahol megállapíthattuk, hogy a koronavírus elleni küzdelemben a nemzeti válaszok működnek a legjobban. Mindenki nemzeti alapon, a nemzeti specifikumoknak megfelelően és a nemzeti érdekeknek megfelelően hozta meg a döntéseit. Világosan látszik, hogy a brüsszeli koordináció minden területen ebben a kérdésben háttérbe szorult, legyen szó a repatriálásról, az egészségügyi védekezéshez szükséges termékek beszerzéséről. Ez utóbbi kapcsán azt is meg lehet állapítani, hogy egész Európa beleértve az állandóan rendkívül kritikus és a demokrácia lényegéről sok esetben oktatni és leckéztetni is kész nyugat-európaiakat , mindenki Kínában áll sorban az egészségügyi védekezéshez szükséges termékekért. Tehát lehet, hogy majd a koronavírus elteltével a keleti kapcsolatokra vonatkozó európai politikát is némiképpen át kell gondolni. Végül tisztelettel tájékoztatom önöket arról, hogy az európai uniós külügyminisztereknek előre jeleztem, hogy a mai napon itt önöknek beszámolót fogok tartani, ami egy élő cáfolata, önök az élő cáfolata annak a nemzetközi álhírgyárban folyamatosan megtermelt fake newsnak, amely szerint a magyar parlamentarizmust sutba vágtuk volna. A magyar parlament ülésezik, ülésezik a veszélyhelyzet alatt is, és mint ahogy a múlt héten 16 törvényjavaslatot terjesztettünk ide önök elé, lesz vele munkánk, munkájuk bőven. Köszönöm szépen megtisztelő figyelmüket. Kérem a tájékoztatás tudomásulvételét. [[Taps a kormánypárti sorokból.]]
u2020-04-07-185	Köszönöm a szót, elnök úr. Tisztelt Képviselőtársaim! Tisztelt Ház! Sokszor volt alkalmunk köszönetet mondani itt a Házban az egészségügyi és szociális dolgozóknak, közösségi közlekedésben dolgozóknak, a gyárakban dolgozóknak, azoknak, akik nagyon sokat tesznek azért, hogy működjön ez az ország. A mai nap egy agrártárgyú előterjesztés kapcsán elmondhattam, hogy nagy köszönet azoknak is, akik az agráriumban teszik a dolgukat, tesznek azért, hogy a magyar élelmiszer-ellátás zavartalan legyen. Kevesebb szó esett talán arról a nagyon komoly feladatról, amit az előttem felszólaló egyébként részletesen kifejtett, hogy az önkormányzatokban milyen komoly munkát végeznek azok, akiknek ez a feladata. A településvezetők, a testületi tagok, de a hivatalokban dolgozók, az önkormányzati intézményekben, gazdasági társaságokban munkájukat végzők rengeteget tesznek a védekezés frontvonalában azért, hogy az egyes települések végre tudják hajtani azokat a terveket, amelyeket a koronavírus-járvány kapcsán terveztek, be tudjanak szerezni eszközöket, tudják működtetni az alapvető közszolgáltatásokat. A frontvonalban vannak tehát az önkormányzatok, ezzel együtt nem számíthatnak a kormány hathatós segítségére. Pedig az önkormányzatok eleve hatalmas bevételkieséssel kell hogy kalkuláljanak, mondom az iparűzési adót is, amit vagy annak egy jelentős részét valóban elvonni tervezett a kormány, pontosabban az egyik szerve, a Versenyképességi Tanács javaslatára, de ez egy kormány által létrehozott szerv. Erről a tervről, úgy tűnik, letettek, de a válság által egyébként is sújtott önkormányzatok kapcsán először a gépjárműadó elvonását jelentették be. Ez egyébként nagyon gyorsan megjelent a tegnapi nap folyamán a Közlönyben, tehát nem igazán volt még mozgástere az önkormányzatoknak arra, hogy egyáltalán elmondják az érveiket, hogy miért fontos ez a bevétel a helyben élő magyar emberek számára. Ne felejtsük el egyébként, hogy régen a gépjárműadó 100 százaléka ott volt az önkormányzatoknál. Ebből tudtak útfelújításokat végezni, nagyon fontos helyi bevétel volt. A Fidesz volt az, az önök kormánya volt az, amely elvette ennek a bevételnek a 60 százalékát az önkormányzatoktól. De ez a 40 százalék is nagyon fontos. Hogy beszéljek én is a szülővárosomról, ahol élek, Miskolcon mintegy 450 millió forint bevételt jelentett egyébként még ez a 40 százalék is, mely nagyon fontos alapja a költségvetésnek. [[21.00]] Erről tehát lemondhatnak az önkormányzatok, és e mellett az elvonás mellett, a parkolási díjak és az idegenforgalmi adó ellentételezés nélküli elengedése, mondom így, mert nyilván az, hogy egyébként az idegenforgalmi vállalkozásokat segíteni kell, akár el kell engedni az adót számukra, ez logikus lehet, de az önkormányzatoknak ezt a kieső bevételt ellentételezni kell, csakúgy, mint a parkolási díjak elmaradt bevételeit is. Ezek még nehezebb helyzetbe sodorják az önkormányzatokat. Olyan egy kicsit valóban, mintha politikai okai lennének ezeknek a döntéseknek, mert a kormánynak lényegesen nagyobb mozgástere van döntéseket meghozni, azonban nem nyúltak hozzá olyan kormánynak kedves nagyberuházásokhoz itt már elhangzottak a Városliget egyes projektjei, és sorolhatnám az egyéb projekteket, luxusberuházásokat , amelyek elvétele indokolt lett volna, nem vonták be az oligarchákat a teherviselésbe, ami szintén előttem elhangzott, és az önkormányzatokra tolják itt a konfliktusok derékhadát. Ez egy felelőtlen, értelmetlen döntés, amely a védekezést is nehezíti, hiszen ezek a források azért is szükségesek az önkormányzatoknak, túl a működésen, hogy a védekezésben hatékonyak tudjanak lenni, meg tudják szervezni a helyi védekezést. Ne felejtsük el, hogy az idősellátásban sokkal komolyabb, még az eddigieknél is sokkal komolyabb feladatai lettek így az önkormányzatoknak, és ne felejtsük el, hogy a finisében vagyunk egy hétéves európai uniós költségvetési ciklusnak, amikor a hátralévő beruházásokat le kell bonyolítani, önrészt biztosítani. Nagyon sok olyan feladata van az önkormányzatoknak a fejlesztéspolitikában is, amely mindannyiunk érdeke, hogy megvalósuljon, mindannyiunk érdeke, hogy helyben tudjanak a vállalkozók ezeken a projekteken dolgozni. Az önkormányzatoknak több forrásra van tehát szüksége, és nem elvonásokra. Javaslom mindannyiunknak, különösen a kormánynak, hogy a szabad városok polgármestereinek mai nyilatkozatát ennek a szellemében olvassák át. Köszönöm, elnök úr.
u2020-04-07-186	Köszönjük, képviselő úr. Tisztelt Képviselőtársaim! A napirend utáni felszólalások végére értünk. Megköszönöm a munkájukat. Az Országgyűlés reggel 9 órakor folytatja az ülését. Az ülésnapot bezárom.
