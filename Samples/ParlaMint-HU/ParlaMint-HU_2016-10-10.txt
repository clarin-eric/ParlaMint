u2016-10-10-0	[[Dr. Szél Bernadett, dr. Hadházy Ákos és Schmuck Erzsébet Népszabadságot oszt az ülésteremben a képviselőknek. Kónya Péter pólóján és laptopján a következő felirat szerepel: „Népszabadság Diktatúra miatt felfüggesztve”. Az MSZP kép­viselői gyászszalagot viselnek. A teremben lé­vők felállnak, és ezzel köszöntik a választópolgárok közösségét. Amikor az ülést vezető elnök helyet foglal, a teremben lévők is leülnek.]] Tisztelt Országgyűlés! Kedves Képviselőtársaim! Nagy szeretettel köszöntöm valamennyiüket. Az Országgyűlés őszi ülésszakának 8. ülésnapját megnyitom. Tájékoztatom önöket, hogy az ülés vezetésében Szűcs Lajos és Hiszékeny Dezső jegyző urak lesznek a segítségemre. Köszöntöm a kedves vendégeinket is, és mindenkit, aki figyelemmel kíséri a munkánkat. Tisztelt Országgyűlés! Napirend előtti felszólalásra jelentkezett: „Visszatérés a való világba” címmel az MSZP képviselőcsoportjából Tóth Bertalan frakcióvezető úr. Parancsoljon, frakcióvezető úr!
u2016-10-10-1	Köszönöm a szót, elnök úr. Tisztelt Képviselőtársaim! A kormány és a Fidesz szemmel láthatóan még mindig nem érti, hogy mi történt október 2-án. Segítek: az emberek többségének elege lett a Fidesz gyűlöletkeltéséből, átláttak a szitán, és nemet mondtak a Fidesz és a Jobbik politikájára. Önöknek tudomásul kellene venniük, hogy sokan voltak, de nem elegen. Tudomásul kellene venniük, hogy egy érvénytelen népszavazásból nem következik alaptörvény-módosítás. Egy érvénytelen népszavazás hasonló ahhoz - az interneten láttam egy ilyen hasonlatot -, mint amikor egy esküvőn az egyik fél jelenik meg. Mert az ő igenje hiába a jelen lévők száz százaléka, nem eredményez házasságot, se politikai, se közjogi, se semmilyen szempontból, a távolmaradás pedig ebben az esetben sem jelenti azt, hogy a másik fél átadta volna a döntés jogát. És elég nagy a baj, ha a násznép ezért ünneplésbe kezd. Tisztelt Képviselőtársaim! Ideje befejezniük a látványpolitizálást és a pótcselekvéseket. Egy alaptörvény-módosítás pont olyan értelmetlen a menekültválság kezelésében, mint egy népszavazás. Navracsics Tibor, az önök volt frakcióvezetője megerősítette, hogy eddig sem volt csoportos betelepülés, eddig is a tagállamok döntöttek, ellenükre nem lehetett betelepíteni senkit a területekre, és nem is lehet. Mivel érvénytelen népszavazásból nem következik alaptörvény-módosítás, ezért itt bejelentem, hogy az MSZP frakciója nem vesz részt az alaptörvény-módosítás folyamatában, sem az ötpárti egyeztetésen, sem a vitában, sem pedig a szavazáson. Tisztelt Képviselőtársaim! Csalárd az alaptörvény-módosítás, mert az Alaptörvényben benne van a sajtószabadság is. [[Az MSZP képviselői felmutatják a Népszabadságot.]] De áttételesen az Alaptörvény több helyen rögzíti, hogy nem szabad a közpénzt ellopni. A fideszes korrupciót nem lehet eltakarni sem alaptörvény-módosítással, sem úgy, ha elhallgattatnak egy újságot. Önök a hétvégén újabb szöget vertek a sajtószabadság koporsójába. [[Kunhalmi Ágnes: Szégyen!]] Mert senkinek ne legyen illúziója: ahol a közszolgálati média a Fidesz pártszócsöve, ahol a közpénzből felhizlalt fideszes oligarchák felvásárolhatják a kormánytól független médiumokat, és az írásaik miatt bezárhatják, ahol munkájukat végző újságírókat tilthatnak ki a Parlamentből, ott sajtószabadságról nem beszélhetünk. [[Közbeszólás az MSZP soraiból: Szégyen!]] Tegnap az Origo, a vs.hu, a TV2, ma a Népszabadság - ki a következő? [[Soltész Miklós: A Népszava!]] Tisztelt Képviselőtársaim! A Fidesznek és a kormánynak el kell számolnia az értelmetlenül és feleslegesen elköltött 17 milliárd forintnyi közpénzzel. Ez a pénz hiányzik a hazai egészségügyből és oktatásból. Az elszámolást pedig egy országgyűlési eseti bizottságnak kell kivizsgálnia, erre a mai napon benyújtottunk egy javaslatot. Ideje visszatérni a hétköznapok politikájához, a napi gondokhoz és a Fidesz botrányos ügyeihez. Márpedig botrányos ügyekből nincs hiány, mert ne legyen kétségünk: Rogán Antal helikopterét Orbán Viktor repteti; Habony Árpád arcátlan meggazdagodását és kivagyiságát Orbán Viktor garantálja; a nem stróman gázszerelője példátlan karrierjét és vagyonosodását Orbán Viktor biztosítja. Tisztelt Képviselőtársaim! Orbán Viktor kleptokráciájának megszüntetése érdekében kidolgoztuk az úgynevezett antikorrupciós javaslatcsomagunkat, melyet a héten véleményezésre megküldünk [[Németh Szilárd István közbeszól.]] a jogvédő és civil szervezeteknek. Szeretnénk, ha a javaslatok úgy kerülnének az Országgyűlés elé, hogy azok találkozzanak a jogvédő szervezetek szakmai álláspontjával is. Tisztelt Országgyűlés! A fideszes pénzszivattyúval történő leszámolást követően olyan Magyarországot kívánunk építeni, ahol a törvények nem a korrupciót szolgálják, hanem rendszerszinten akadályozzák meg a közpénzek szétlopását; olyan Magyarországot, ahol a korrupciót elkövetőket zárják be, és nem az erről beszámoló újságokat. Jó, ha minden diktátor megtanulja: újságok betiltásával nem lehet elnyomni a szabadság hangját. Ez Orbán Viktornak és a Fidesznek nem fog sikerülni - ezért fogunk dolgozni. Köszönöm, hogy meghallgattak.
u2016-10-10-317	Köszönöm a szót, elnök úr. Tisztelt Képviselőtársaim! Néhány órával ezelőtt egy szóbeli kérdés formájában a cigányútra ment integráció kapcsán a bentlakásos iskolák kérdését vetettem fel, amit kormánypárti oldalról teljesen kiforgattak, és valamiféle ördögtől való szélsőséges dolognak kívántak beállítani a válaszban. [[20.30]] Holott ez egyáltalán nem így van. Csak néhány példával szeretném megvilágítani, hogy a bentlakásos iskoláknak igenis van létjogosultságuk. Gondoljunk csak a világ legjobb bentlakásos iskolájára, a svájci Alpok kellős közepén, tulajdonképpen minden településtől távol létesített Aiglon nevezetű magániskolára, ahol az éves tandíj mintegy 25 millió forint. A világ 60 országából várják ide a diákokat 9 és 18 éves kor között, és bizony-bizony a fegyelemre nagy hangsúlyt fektetnek az oktatás és a nevelés során. Vagy ott van India leghíresebb magániskolája, a Bishop Cotton School, egy 155 éves iskola az indiai Shimlában, ahol 1,2 millió forintnak megfelelő összeg az éves tandíj. Horribile dictu: a reggeli ébresztő fél hatkor van, kötelező beágyazni a diákoknak, és a fegyelmet, a rendet itt is nagyon fontos célnak tartják. Vagy beszélhetnék az erdélyi ferencesek missziójáról. 1993 óta mintegy ötezer gyermeket fogadott be a dévai Szent Ferenc Alapítvány Böjte Csaba vezetésével. Jelen állás szerint is 82 településen több mint 2000 gyermeket gondoznak, ápolnak, vigyáznak rájuk, óvják őket. De említhetném a pécsi Gandhi Gimnáziumot is, ahol bizony a diákok 85 százaléka kollégista, és érettségi után az itteni diákoknak körülbelül a fele a felsőoktatásban tanul tovább. Be kell látnunk azt, hogy ha nem lenne ilyen formában megteremtve számukra a tanulás lehetősége, akkor ezektől a lehetőségektől elesnének. Azt a kérdést is fel kell tenni, hogy mi a helyzet akkor, ha nem megfelelő a családi háttér, nincs megfelelő családi szocializáció. Nyilvánvalóan az államnak mindent meg kell tenni, hogy ezt korrigálja. Munkahelyeket kell létrehozni, megfelelően felkészült pedagógusokat kell odarakni az iskolába, és őket meg is kellene fizetni. Vagy éppen gondolhatunk a tanodák rendszerére, amit most kíván vagy készül kiírni a kormányzat azzal, hogy nagyon sok, nagyon jól működő tanodától megvonta az életmentő forrásokat. Viszont azt is meg kell említeni, hogy van egy olyan szint, amikor már mindez kevés. Kevés mindenféle ilyen állami beavatkozás és korrekció, legalábbis ezen a szinten, amikor a szülők egy olyan antiszociális szinten vannak és ezeket a mintákat adják tovább a gyermekeiknek, amikor a kívülállás kultúrájába helyezkedve tulajdonképpen egyfajta ellenséges törzsi mentalitást valósítanak meg, amikor igenis, hogy súlyosabb formában kell beavatkozni. Ilyen hely például a Zita Speciális Gyermekotthon Kaposváron. A vér szerinti családjukban vagy éppen a gyermekvédelmi rendszerben olyan viselkedési sémákat elsajátító fiatalok számára hozták ezt létre, amely fiatalok bizony szemben állnak a társadalom vagy éppen a többségi kultúra, vagy mondjuk, az iskola értékeivel, és ezt ide is merték írni egyébként az alapító okiratukban. A probléma az, hogy ez az iskola, ez az intézmény három megye ilyenféle nehéz problémákkal küszködő fiataljainak kell hogy megoldást nyújtson, Somogy, Tolna és Baranya megyékről van szó, és mindössze 32 férőhellyel bír. Tehát ki kell mondani azt, hogy túl kevés, ráadásul túl későn kerülnek oda ezek a fiatalok az ott dolgozó pedagógusok véleménye szerint; 14-15-16 éves korukban ezekkel a gyerekekkel már vajmi keveset lehet kezdeni. Hogy miért kevés ez a hely? Az oktatási hivatal számára 2014-ben készült jelentés szerint több mint 8 ezer magántanuló van Magyarországon. Ezeknek a magántanulóknak több mint 10 százaléka olyan, tehát majdnem ezer diák, akiket magatartási problémák miatt tanácsoltak el az iskolából. Sok esetben éppen azért, mert a szülő is partner ebben, és ellenségnek tekinti a tanárt, vagy pedig ő maga is azt mondja, hogy nem tud a saját gyermekével mit kezdeni. Csak abban az esetben, amikor három gyermek miatt 23 másiknak a tanítása válik lehetetlenné egy-egy osztályon belül, akkor szerintem teljesen jogos az a kérdés, hogy hol van a többi diák joga. Aki tönkreteszi a normális menetrendet, aki tönkreteszi a normális munkát és veszélyezteti a többiek fejlődését, azt igenis el kell távolítani, különben jön a spontán szegregáció, amit sajnos sok esetben tapasztalhatunk Magyarországon. Nyilvánvaló egyébként, hogy a bentlakásos iskola nagyon forrásigényes dolog, nem lehet ez egy tömegintézmény, mert akkor elszabadul a „legyek ura” effektus. Nem célunk az, nekünk sem egyébként, hogy valamiféle prostituált- vagy bűnözőképzőket hozzunk ilyen formában létre. A másik kérdés: honnét lenne forrás? Tisztelt kormánypárti urak, nem kellene ellopni az integrációs pénzeket. Ennyi az egész. Köszönöm a figyelmet. [[Taps a Jobbik padsoraiból.]]
u2016-10-10-318	Köszönöm, képviselő úr. Tisztelt Országgyűlés! A napirend utáni felszólalások végére értünk. Megköszönöm munkájukat. Az Országgyűlés reggel 9 órakor folytatja ülését. Az ülésnapot bezárom. Jó éjszakát! [[Az ülésnap 20 óra 34 perckor ért véget.]]
