ParlaMint-ES-GA_2022-05-24-DSPG082.u1	Boa tarde. Ábrese a sesión. A orde do día está publicada no Boletín Oficial do Parlamento do día 19 de maio de 2022, polo que non se procede á súa lectura. Non hai xustificación de inasistencias e entramos na orde do día. O punto único deste pleno é a designación de dous senadores ou senadoras representantes da Comunidade Autónoma de Galicia en substitución de dona Elena Muñoz Fonteriz e don Juan Carlos Serrano López. Designación de dous senadores ou senadoras representantes da Comunidade Autónoma de Galicia en substitución de Dª Elena Muñoz Fonteriz e D. Juan Carlos Serrano López
ParlaMint-ES-GA_2022-05-24-DSPG082.u2	Polo acordo da Mesa e da Xunta de Portavoces do 18 de maio iniciouse o procedemento para a designación de dous senadores ou senadoras en representación da Comunidade Autónoma de Galicia en substitución de dona Elena Muñoz Fonteriz e don Juan Carlos Serrano López, designados por esta Cámara o 19 de novembro de 2019 e o 26 de outubro de 2021 respectivamente e por proposta do Grupo Parlamentario Popular. Faise todo isto de conformidade co establecido no artigo 165.4 do Regulamento da Cámara. Por resolución da Presidencia do 23 de maio de 2022 acéptanse como candidatos a senadores en representación da Comunidade Autónoma de Galicia a don Alberto Núñez Feijóo e a don Miguel Ángel Tellado Filgueira. A elección efectuarase por papeleta conforme o disposto no artigo 91 do Regulamento do Parlamento de Galicia. Para estes efectos, elaborouse polos servizos da Cámara unha papeleta co nome dos candidatos propostos na que se marcará cunha aspa o recadro do candidato ou dos candidatos aos que se lles presta o apoio. De non marcar ningún recadro, considerarase voto en branco; e, de introducirse algunha emenda, riscada ou calquera outra adición, declararíase voto nulo. Cando xa todos os deputados e deputadas estean en posesión das papeletas, procederemos á votación, que será por chamamento e que fará a secretaria da Cámara, dona Corina Porro. E para isto prégolles á vicepresidenta segunda e á vicesecretaria, señora Prado Cores e señora Ortega, que se sitúen ao carón da urna para recoller as papeletas. Cando queira, señora secretaria, pode empezar co chamamento dos deputados e deputadas.
ParlaMint-ES-GA_2022-05-24-DSPG082.u4	Efectuado o escrutinio, o resultado é o seguinte: votos a favor de don Alberto Núñez Feijóo, 41; votos a favor de don Miguel Ángel Tellado Filgueira, 41; votos en branco, 31. O resultado da votación é favorable. Polo tanto, acadado o apoio da Cámara, quedan designados senadores en representación da Comunidade Autónoma de Galicia don Alberto Núñez Feijóo e don Miguel Ángel Tellado Filgueira.
ParlaMint-ES-GA_2022-05-24-DSPG082.u5	Aquí remata este pleno e iniciaremos o seguinte en dous minutos.
