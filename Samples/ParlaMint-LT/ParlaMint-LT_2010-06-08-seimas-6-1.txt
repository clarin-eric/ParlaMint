ParlaMint-LT_2010-06-08-seimas-6-1.u1541	Gerbiamieji kolegos, maloniosios kolegės, pradedame Lietuvos Respublikos Seimo 2010 m. birželio 8 d. vakarinį plenarinį posėdį. Pirmiausia kviečiu registruotis. Prašom registruotis. Net 49.
ParlaMint-LT_2010-06-08-seimas-6-1.u1542	Gerbiamieji Seimo nariai, posėdis prasidės ataskaitomis. Ir kviečiu gerbiamąjį Specialiųjų tyrimų tarnybos vadą Žimantą Pacevičių į tribūną. Specialiųjų tyrimų tarnybos 2009 metų veiklos ataskaita. Pranešimas ir, suprantama, Seimo narių klausimai. Prašom, gerbiamasis.
ParlaMint-LT_2010-06-08-seimas-6-1.u1858	Gerbiamieji, pareiškimas "Dėl sąlygų Durbės mūšio 750 metų jubiliejaus minėjimui sudarymo". Šių metų liepos 13 d. sukanka 750 metų nuo antrojo pagal reikšmingumą mūšio Lietuvos istorijoje - Durbės mūšio (1260 m.). Šio mūšio metu žemaičiai kartu su į jų pusę perėjusiais kuršiais sumušė jungtinę visų vokiečių ordino šakų kariuomenę. Tiesioginė mūšio pasekmė yra pietinių Kuršo žemių - dabartinių Kretingos, Skuodo, Plungės, Rietavo, Telšių, Mažeikių rajonų - įsijungimas į Lietuvos valstybės sudėtį, taip pat Didysis prūsų sukilimas, iki pagrindų sukrėtęs vokiečių ordino valdžią Pabaltijyje. Deja, šis iškilus jubiliejus šiemet liko užgožtas nors ir kuklių Žalgirio mūšio 600 metų jubiliejaus minėjimo renginių. Abu šie mūšiai yra svarbiausi to paties karo mūšiai, ir tik jų abiejų minėjimas leidžia suprasti net ketvirtadalį tūkstantmetės Lietuvos istorijos trukusį karą dėl laisvės ir išlikimo. Nepaisant to, kad valstybės institucijos faktiškai neprisideda prie Durbės mūšio 750 metų jubiliejaus minėjimo, tiek Lietuvos, tiek Latvijos visuomenės iniciatyva numatomi šio mūšio jubiliejiniai renginiai šių metų liepos 10 d. Durbėje (Latvija). Tą dieną planuojamas žygis iš visų Žemaitijos regiono miestų į Durbę. Joje vyks šventiniai renginiai - prie bažnyčios liaudiška mugė, kurioje ketina dalyvauti folkloro ansambliai iš Latvijos ir Žemaitijos, bažnytinės vargonų muzikos koncertas, senųjų kovų demonstravimas ir kita. Durbės mūšio minėjimui pasirinktas artimiausias jubiliejui šeštadienis, nes liepos 13-oji yra darbo diena. Deja, Lietuvos Respublikos Vyriausybės 2009 m. gruodžio 9 d. nutarimu Nr. 1669 "Dėl poilsio dienų perkėlimo 2010 metais" poilsio diena iš šių metų liepos 10 d. yra perkelta į liepos 5 d. Toks nutarimas labai apsunkina ir sumenkina ir taip vien tik visuomenės entuziazmu grįstą vieno iškiliausių Lietuvos istorijos įvykių - Durbės mūšio 750 metų jubiliejaus minėjimą. Lietuvos valstybė turi skatinti prasmingas pilietines iniciatyvas, ypač skirtas Lietuvos istorijos įprasminimui ir bendradarbiavimui su kaimyninėmis valstybėmis. Lietuvą ir Latviją vienijančiam Durbės mūšio minėjimui neturėtų būti sudaromos dirbtinės kliūtys. Todėl nutarimas perkelti darbo dieną į liepos 10 d., artimiausią Durbės mūšio jubiliejui šeštadienį, turėtų būti kiek galima greičiau atšauktas, kad netrukdytų ruoštis Durbės mūšio jubiliejui ir dalyvauti jo renginiuose. Būtų dar geriau, jei Lietuvos Respublikos Vyriausybė, nors ir kiek pavėluotai, bet ir pati bent dabar skirtų deramą valstybinį dėmesį istorinio Durbės mūšio minėjimui, panaudotų šią sukaktį tarpvalstybinio bendradarbiavimo su Latvija stiprinimui. Šlovingos mūsų tautos istorijos prisiminimas kelia tautos ūpą, padeda išgyventi sunkmečius. Pasirašė 12 Seimo narių: G. Songaila, A. Dumčius, K. Uoka, V. M. Čigriejienė, A. Kazulėnas, E. Jurkevičius, J. Dautartas, R. Kupčinskas, P. Luomanas, A. Anušauskas, P. Žeimys, V. Bacevičius." Ačiū.
ParlaMint-LT_2010-06-08-seimas-6-1.u1859	Ačiū. [[Plojimai Perskaityti visi pareiškimai. Prašom registruotis. Registruojatės. Balsai salėje]]Ką pratęsti? Pareiškimą... posėdį? Niekas nenorit namo eiti? [[Balsai salėje]] Taip, užsiregistravo 37 Seimo nariai. Birželio 8 d. vakarinį posėdį skelbiu baigtą. Gero vakaro visiems.
