ParlaMint-LT_2004-01-20-seimas-4-1.u907	Laba diena, pradėsime šios dienos popietinį plenarinį posėdį. Kolegos, kol registruojamės, iš rytinio posėdžio liko neapsvarstyti 13 ir 14 klausimai. Tačiau norint juos svarstyti reikėtų, kad Seimo salėje būtų pakankamai Seimo narių. Jeigu nebus mažiausiai 37, mes negalėsime svarstyti. Tada mes tuos klausimus nukelsime, kolegos, į kitą dieną. Taigi užsiregistravo 19 Seimo narių. Dabar kviesčiau į tribūną ūkio ministrą arba jo įgaliotą viceministrą Nerijų Eidukevičių. Prašom. Pradėsime popietinės darbotvarkės pirmąjį klausimą - Akcinės bendrovės "Alytaus tekstilė" veiklos gaivinimo įstatymo projekto pateikimą. Prašome, viceministre, jums žodis.
ParlaMint-LT_2004-01-20-seimas-4-1.u908	Ačiū, gerbiamasis pirmininke. Gerbiamieji Seimo nariai, Vyriausybė teikia Lietuvos Respublikos akcinės bendrovės "Alytaus tekstilė" veiklos gaivinimo įstatymo projektą. Šio įstatymo tikslas yra nustatyti bendrovei gyventojų pajamų mokesčio, valstybinio socialinio draudimo įmokų mokėjimo terminus, kurie skiriasi nuo dabar nustatytų pagal galiojančius įstatymus, taip pat suteikti galimybę ir įgaliojimus Vyriausybei daryti specifinius veiksmus, susijusius su valstybės suteikta paskola "Alytaus tekstilei" arba jos negrąžinta dalimi. Pagal teikiamą įstatymo projektą akcinė bendrovė "Alytaus tekstilė" gyventojų pajamų mokesčio, išskaičiuoto iš su darbo santykiais susijusių išmokų, kurios būtų sumokėtos per 6 mėnesius nuo šio įstatymo įsigaliojimo, galėtų nemokėti, o tą grąžinimą galėtų pradėti 2005 m. gegužės 1 d. ir grąžinti vienodomis dalimis iki 2007 m. gegužės 1 dienos. Tas pat siūlomame įstatymo projekte susiję ir su valstybinio socialinio draudimo įmokomis, kurios būtų apskaičiuotos per 6 mėnesius nuo šio įstatymo įsigaliojimo datos, ir ta suma, sukaupta suma, vėlgi kaip įsiskolinimas būtų grąžinamas Valstybinio socialinio draudimo fondui nuo 2005 m. gegužės 1 d. iki 2007 m. gegužės 1 d., mokant tas įmokas kas mėnesį lygiomis dalimis. Apie paskolą, kuri administruojama Turto banko. Šiuo metu jos dydis siekia 12 mln. litų. Įstatyme siūlomos alternatyvos, kad Vyriausybė galėtų konvertuoti paskolą į naujai išleidžiamas akcijas arba kapitalizuoti tą paskolą. Jeigu nepavyktų to padaryti, numatoma kita alternatyva - kad būtų galima priimti sprendimą nurašyti šią paskolą ir su ja susijusias nesumokėtas palūkanas. Siūloma, kad šis įstatymas įsigaliotų ir pradėtų veikti tada, kai valstybė "Alytaus tekstilės" akcininkų susirinkime perims daugiau negu pusę balsų. Trumpai apie įmonę. Šiuo metu "Alytaus tekstilės" veikla yra nuostolinga dėl susiklosčiusios finansinės padėties. Tai priskirčiau prastam valdymui. Įmonė nesugeba laiku tenkinti finansinių įsipareigojimų ir savo kreditoriams, ir valstybinio socialinio draudimo įstaigai, ir biudžetui. 2003 metais grynasis nuostolis sudarė 4,75 mln. Lt, o sukaupto nuostolio balansas yra apie 78 mln. litų. Įmonė turėjo daugiau negu 60 mln. Lt įsiskolinimų, iš kurių didžioji dalis, be jokios abejonės, yra finansinėms institucijoms, bankams. Kitos skolos yra energetikams, elektrikams - 3 mln., už šilumos tiekimą - 1,5 mln., už vandenį - 1 milijonas. Taip pat, kaip minėjau, biudžetui bendrovė skolinga nesumokėtų mokesčių 1,6 mln. Lt, "Sodrai" yra nesumokėta apie 900 tūkst. litų. Jeigu kalbėtume apie darbuotojus, metų pabaigoje "Alytaus tekstilėje" dirbo 2457 darbuotojai. Metų pabaigoje jiems pavyko sumokėti atlyginimus tik už rugsėjo mėnesį, taigi įsiskolinimas darbuotojams - 4,5 milijonų litų. Priėmus šį įstatymą, mūsų nuomone, būtų sukurtos prielaidos, aš noriu pabrėžti, prielaidos, "Alytaus tekstilei" susitvarkyti finansinę situaciją, susitvarkyti pinigų srautus, investuoti į gamybą, sutvarkyti gamybos efektyvumą. Tuo būdu Alytuje būtų išvengta neigiamų socialinių, ekonominių ir užimtumo pasekmių. Ačiū.
ParlaMint-LT_2004-01-20-seimas-4-1.u1108	Dėkoju, gerbiamasis posėdžio pirmininke. Gerbiamieji kolegos, aš norėčiau pasakyti keletą žodžių apie vienos nuomonės žavesį. Tiesiog kaip tokią intelektualinę atgaivą, kad jūs trupučiuką pailsėtumėte, jeigu jums tai įdomu. Iš tikrųjų, rimtai kalbant, aš noriu atkreipti jūsų dėmesį į daug ką pasakančią ir mus visus labai pamokančią pastarųjų mėnesių Lietuvos politinę raidą ir jos atspindį Seime. Pradžioje, kaip ir dera epochinės reikšmės įvykiams, buvo žodis. Saugumo departamento pažyma apie galimas, t.y. virtualias grėsmes nacionaliniam saugumui, dar tiksliau, apie tokių grėsmių tendencijas. Po to žodis pradėjo virsti kūnu. Paaiškėjo, kad iš tikrųjų kalbama apie grėsmes, realias ar virtualias, konkrečiam kūnui - Respublikos Prezidentui. Taip mums teisingai, tikrai teisingai paaiškino Seimo Pirmininkas ir pakvietė visus telktis ir saugoti Respublikos Prezidentą nuo aplink jį susitelkusių grėsmių. Tačiau trečiajame grėsmių žygyje per Lietuvą įvyko neįtikėtina, lemtinga grėsmių metamorfozė, jų savotiška transformacija. Laikinoji tyrimo komisija, leiskite ją pavadinti ypatingąja grėsmių komisija, nustatė, kad jau ne Prezidentas, ne jo aplinka, t.y. ne aplinka, o pats Prezidentas yra didžiausia grėsmė nacionaliniam, t.y. visų mūsų saugumui. Tada buvo sudaryta kita, dar specialesnė tyrimų komisija, kuri praėjusį penktadienį nustatė, o jos vicepirmininkas ponas J.Sabatauskas visai tautai paskelbė, kad šalia jau įrodytų grėsmių iškilo grėsmė pačiai komisijai. Mat atsirado keistų Seimo narių, kurie panoro be leidimo, atvirai, ne už uždarų durų, laisvai diskutuoti apie realias grėsmes nacionaliniam saugumui, demokratijai, laisvei ir žmogaus orumui, nesikėsinant nei į komisijos atsakomybę, nei į jos įgaliojimus, nei į jos kompetenciją, o tuo labiau į jos autoritetą. Atsirado keistų Seimo narių, kurie kažkodėl galvoja, kad kaip tik parlamente galima ir būtina laisvai ir plačiai, ypač žvelgiant į ateitį, kalbėti apie grėsmes laisvei, demokratijai ir teisingumui. Trumpai tariant, atsirado keistų Seimo narių, kurių nekausto baimė susidaryti ir turėti savo nuomonę. Tačiau komisijai, matyt, tai nėra suvokiama. Dar daugiau, susidarė įspūdis, jog komisiją sukaustė baimė išgirsti kitą nuomonę. Baimė, jog galutinį sprendimą dėl apkaltos darys ne komisija ir net ne Konstitucinis Teismas, o kiekvienas Seimo narys savo protu ir savo sąžine, lygiai taip, kaip kiekvienas rinkėjas savo protu ir savo sąžine darys sprendimą dėl kiekvieno Seimo nario. Todėl grėsmių komisija kreipėsi į Etikos komisiją, kad ši paaiškintų, ar toks nenormalus kai kurių Seimo narių noras laisvai diskutuoti, kai reikia tylėti ir laukti galutinio ir neginčijamo komisijos sprendimo, neprieštarauja etikai, ar iš viso nepažeidžia Konstitucijos ir Seimo nario priesaikos. Šiuo pareiškimu aš tik noriu atkreipti jūsų dėmesį, kad toks specialiosios grėsmių komisijos kreipimasis į Etikos komisiją yra pernelyg kuklus ir švelnus. Visų pirma tokiame kreipimesi turėtų būti mažų mažiausiai šeši, o dar geriau - vienuolika kaltinimų. Kiekvienas jų turėtų būti pagrįstas kitos, ankstesnės komisijos išvadomis, o tos išvados būtinai turėtų baigtis žodžiais "todėl šiurkščiai pažeidė Konstituciją ir priesaiką ir privalo atsistatydinti". Tačiau ir tai būtų pernelyg kuklu ir švelnu. Trūktų svarbiausio akcento, pamokančio visus dabartinio Seimo ir būsimų seimų narius: kol neturi specialiosios komisijos leidimo, privalai tylėti, nereikšti jokios savo nuomonės iki tavo nuomonę, tavo nuomonę suformuluos komisija. Ji tam ir sukurta. Tam ji ir dirba, kad sudarytų vieną vienintelę nuomonę iš 137. Tai juodas alinantis darbas, kurio niekam neleistina trikdyti. Tai milžiniškas krūvis, kurio nepakeltų joks britų, prancūzų ar net Europos Parlamentas, net neįsivaizduojantis, jog pasistengęs, rimtai pasistengęs ir jis galėtų apsieiti be jokių diskusijų ir iš kokių 500 ar 600 nuomonių sudaryti vieną vienintelę. Esu įsitikinęs, kaip tik šiuo unikaliu sugebėjimu suglausti visas nuomones į vieną, mes, mūsų jauna demokratija, jau nuo gegužės 1 d. iš esmės praturtinsime senąją Europą, Europos Sąjungą, Europos Parlamentą ir, atvirai šnekant, šiek tiek jau priplėkusią Europos parlamentarizmo tradiciją. Ir niekas, joks parlamentaras Briuselyje ar Strasbūre, savo nevaržomu, neleistinai laisvu kalbėjimu nedrįs trikdyti tylos, kai ten mūsų unikaliu pavyzdžiu, kaip ir pas mus, pradės dirbti kokia nors speciali grėsmių komisija, grėsmių šį kartą Europai, o po to paties Prezidento kaip grėsmės Europai, galiausiai grėsmių pačiai grėsmių komisijai komisija. Pradžioje visa tai įgyvendinti bus nelengva. Bijau, kad be mūsų Etikos komisijos talkos šis milžiniškos atsakomybės darbas apskritai nepajudės. Bet pradžia visuomet sunki. Ir mums ji buvo sunki. Kita vertus, kai pagalvoji apie taip ilgai lauktą, išsvajotą, tokį trokštamą rezultatą, apie tą vieną vienintelę galutinę, jau niekur nebeskundžiamą ir nebekomentuojamą nuomonę, taip palengvėja, kad, kaip visai neseniai Seime sakė vienas patriarchas, kalbėdamas iš karto su dviem angelais, atrodo, kad ir pats su jais į debesis pakyli. Dėkui už dėmesį.
ParlaMint-LT_2004-01-20-seimas-4-1.u1109	Dėkoju Seimo nariui. Ačiū. Gerbiamieji kolegos, daugiau pareiškimų nėra. Taigi dabar, kolegos, registruojamės. Gerbiamieji kolegos, ačiū. Užsiregistravo 40 Seimo narių. Šios dienos posėdis baigtas. Gero jums vakaro.
