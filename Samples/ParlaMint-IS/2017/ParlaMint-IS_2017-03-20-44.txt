ParlaMint-IS_2017-03-20-44.u1	Borist hefur bréf frá 3. þm. Norðvest., Lilju Rafneyju Magnúsdóttur, og 4. þm. Suðurk., Smára McCarthy, um að þau geti ekki sinnt þingstörfum á næstunni. Í dag taka því sæti á Alþingi sem varamenn fyrir þau Bjarni Jónsson og Oktavía Hrund Jónsdóttir. Kjörbréf þeirra Bjarna Jónssonar og Oktavíu Hrundar Jónsdóttur hafa þegar verið rannsökuð og samþykkt, en þau hafa ekki áður tekið sæti á Alþingi og ber því að undirskrifa drengskaparheit að stjórnarskránni.
ParlaMint-IS_2017-03-20-44.u2	Bjarni Jónsson og Oktavía Hrund Jónsdóttir hafa undirskrifað drengskaparheit að stjórnarskránni og eru boðin velkomin til starfa á Alþingi. Borist hefur bréf frá 3. þm. Norðaust. að hann geti ekki sinnt þingmennsku á næstunni. Í dag tekur því sæti á Alþingi 1. varamaður á lista Vinstri hreyfingarinnar – græns framboðs, Björn Valur Gíslason.
ParlaMint-IS_2017-03-20-44.u67	Frú forseti. Ég vil byrja á að þakka hæstv. ráðherra fyrir svörin og einnig hv. þm. Halldóru Mogensen fyrir innskot hennar og athugasemd í þessa umræðu. Ég er glöð að heyra það að ráðherra deilir með mér áhyggjum af stöðu á húsnæðismarkaði. Ég vona svo sannarlega að þetta stutta samtal sem við eigum hér verði innlegg í þá stóru umræðu því það er mjög mikilvægt að því er ég tel að við nálgumst húsnæðismálin og stöðuna á húsnæðismarkaði út frá mjög mörgum ólíkum sjónarmiðum því þetta er mjög víðtækur og margbrotinn og svo sannarlega erfiður vandi sem margir standa frammi fyrir, því húsnæði er auðvitað eitt það dýrmætasta sem hver einstaklingur og hver manneskja á. Ég vil byrja á að fagna fyrra svari hæstv. ráðherra um að það sé reglugerð í smíðum og vona að það standist að hún verði jafnvel bara tilbúin um næstu mánaðamót og hvet hæstv. ráðherra til góðra verka þar. Ég leyfi mér að spyrja: Er ráðherrann til í að upplýsa okkur hér og nú um það hver frítekjumörkin verða? Hvers verður að vænta þar? Hvað varðar síðari spurninguna þá finnst mér ekki alveg jafn gaman að hæstv. ráðherra svari þar neitandi, en hann gerði svo sem ágætlega grein fyrir því hvernig hann nálgast það mál og það er alveg hægt að taka undir að það sé kannski ekki rétt að kerfið mismuni fólki eftir því hvaðan það hefur laun sín. En þá vil ég jafnframt benda á að það er mjög líklegt að lífeyrisþegar, örorkulífeyrisþegar, [[Forseti hringir.]]hafi vegna fötlunar sinnar háan lyfjakostnað. Þess vegna [[Forseti hringir.]]finnst mér að kerfið verði að taka tillit til þess. Mig langar því að stinga því að ráðherranum að önnur leið til að takast á við þann vanda er auðvitað að hækka bæturnar [[Forseti hringir.]]og koma þannig til móts við þá sem hafa háan lyfjakostnað.
ParlaMint-IS_2017-03-20-44.u68	Ég vil enn og aftur þakka ágæta umræðu. Í afskaplega stuttu svari þætti mér rétt að hnykkja aðeins á því að þegar kemur að umræðu um velferðarmálin, þegar kemur að umræðu um fátækt hér á landi og tækifæri fólks þar að lútandi þá finnst mér afskaplega mikilvægt að hafa í huga að þrátt fyrir að við eigum alltaf að vera að vinna að því að gera betur megum við líka þakka fyrir það að staða okkar er á alla mælikvarða gríðarlega sterk. Það er jákvætt. Við upplifum mjög sterka góða efnahagslega stöðu sem þjóð og hvar sem okkur ber niður þegar við skoðum þá þætti sjáum við að kaupmáttur hefur aldrei verið hærri, launajöfnuður hefur aldrei verið meiri þegar horft er á svonefnda Gini-stuðla og þegar við berum okkur saman við önnur ríki. Kaupmáttur eldri borgara hefur heldur aldrei verið hærri, þökk sé m.a. ört batnandi eða sterkara lífeyriskerfi og samspili þess við almannatryggingarnar. Útgjöld til almannatrygginga voru aukin um að ég held eina 23 milljarða á milli ára 2016–2017. Það er alveg ljóst að við erum þar af leiðandi að bæta talsvert í til þess að styðja við tekjulága einstaklinga. Þar eigum við alltaf að hafa að metnað til að gera enn betur, lagfæra kerfið þar sem brotalamir kunna að vera o.s.frv. Það má líka hafa í huga að það þarf ekki endilega að rífa niður með neikvæðri umræðu allt það sem vel hefur verið gert í gegnum árin, sem mér finnst alls ekki hafa verið gert í ræðum hv. þingmanna en stundum þykir mér talað eins og, og m.a. umræður helgarinnar báru merki um það, hér sé allt ómögulegt. Þó svo að vissulega sé það alltaf svo, því miður, að fólk glími við fátækt þá vitum við að sá hópur er fámennari nú en nokkru sinni fyrr. [[Forseti hringir.]]Allar vísbendingar benda til þess að stór hluti hans glími við fátækt [[Forseti hringir.]]tímabundið og að tækifæri til aukinna tekna séu vissulega fyrir hendi. Þetta er afar mikilvægt. En auðvitað eigum við stöðugt að huga að því hvernig við getum bætt úr því.
