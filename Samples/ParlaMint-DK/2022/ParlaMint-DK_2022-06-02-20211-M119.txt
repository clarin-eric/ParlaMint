ParlaMint-DK_20220602101501	Mødet er åbnet. Jeg vil gerne bede om ro i salen. Vi starter med mindeord for Svend Jakobsen, og vi byder særlig velkommen til Svend Jakobsens familie. Det er med sorg, at Folketinget har fået meddelelse om, at tidligere minister og formand for Folketinget, Svend Aage Jakobsen (S), afgik ved døden lørdag den 28. maj 2022. Vores tanker og medfølelse går til Svend Jakobsens familie og nære bekendte. Svend Jakobsen blev født den 1. november 1935 i en beskeden landarbejderfamilie i Vendsyssel. Der var ikke råd til, at han kunne komme i realskolen, så han forlod skolen som 14-årig. Efter at have arbejdet i landbruget nogle år kom han i lære som kommis i den lokale brugs. Allerede som ung var Svend Jakobsen interesseret i samfundsforhold, men det var, mens han arbejdede i hovedkontoret for FDB i Albertslund, at han fandt sit politiske ståsted i Socialdemokratiet. Helt tilbage i 1971 blev Svend Jakobsen for første gang valgt til Folketinget. Allerede to år efter blev han kortvarigt boligminister i Anker Jørgensens første ministerium. Fra 1973 til 1981 bestred han forskellige ministerposter, og hver gang Anker Jørgensen dannede en ny regering, var der bud efter Svend Jakobsen til opgaver med stadig større ansvar. Han var pragmatisk og driftssikker, og han kunne sit stof. Ud over boligminister nåede Svend Jakobsen at være skatteminister, fiskeriminister og finansminister. De betroede opgaver blev løst, uden at nogen kunne sætte en finger på hans arbejde. Og så var Svend Jakobsen kendt for en eminent hukommelse. Den 22. december 1981 blev han valgt som formand for Folketinget. Ved den lejlighed kaldte han dagen »den lykkeligste dag i mit liv som politiker«. Frem til 1989 havde han som folketingsformand ansvaret for, at lovgivningsarbejdet foregik som beskrevet i grundloven og i Folketingets forretningsorden. Men det må siges ikke at have været uden udfordringer. Det var i de år, hvor Mogens Glistrup og Preben Møller Hansen var kendt for særdeles bramfrie udtalelser, der ofte brød med takt og tone i Folketingssalen. Jeg tror, at alle var enige om, at Svend Jakobsen håndterede episoderne med det uregerlige sprog fra talerstolen med en blanding af autoritet og situationsfornemmelse. Svend Jakobsen forlod aktiv politik i 1989 for først at blive direktør for Danmarks Sparekasseforening og efter en fusion administrerende direktør for Finansrådet fra 1990 til 1994. For Svend Jakobsen var det altid sagen, der var i centrum. Han havde et særdeles roligt gemyt, han lod resultaterne tale for sig selv og underspillede gerne sin egen betydning for at nå det endelige resultat. Da han rundede 75 år, spurgte en journalist, om der ikke var en bog med erindringer på vej. Det blev klart afvist med en knastør bemærkning om, at »flere andre biografier er præget af en selvpromovering, der ikke svarer til, hvad jeg kender til de enkeltes præstationer.« Og måske rummer den bemærkning nøglen til forståelse af de dyder, som Svend Jakobsen byggede sit politiske virke på: saglighed, grundighed, beskedenhed, eftertænksomhed og ikke mindst flid. Samme egenskaber gjorde Svend Jakobsen bredt respekteret blandt både politiske venner og modstandere. Jeg vil bede jer om at rejse jer, så vi kan ære Svend Jakobsens minde. Æret være Svend Jakobsens minde!
ParlaMint-DK_20220602101959	Så går vi videre med dagens opgaver. Erhvervsministeren (Simon Kollerup) har meddelt mig, at han ønsker at tage følgende forslag tilbage: Forslag til lov om regulering af sociale medier. L 146). Er der nogen, der ønsker at optage dette lovforslag? Da det ikke er tilfældet, er lovforslaget bortfaldet. Medlemmer af Folketinget Pernille Skipper (EL) m.fl. har meddelt mig, at de ønsker at tage følgende forslag tilbage: Forslag til folketingsbeslutning om at tage utvetydigt afstand fra den polske abortlovgivning. B 100). Er der nogen, der ønsker at optage dette beslutningsforslag? Da det ikke er tilfældet, er beslutningsforslaget bortfaldet. Medlemmer af Folketinget Charlotte Broman Mølbæk (SF) og Trine Torp (SF) har meddelt mig, at de ønsker at tage forespørgsel til social- og ældreministeren og undervisningsministeren om børn i udsatte positioner i dagtilbud tilbage. F 40). Forespørgslen er hermed bortfaldet. Medlemmer af Folketinget Morten Messerschmidt (DF) og René Christensen (DF) har meddelt mig, at de ønsker at tilbagetage forespørgsel til klima-, energi- og forsyningsministeren om energikrisen og den grønne omstilling. F 45). Forespørgslen, der er opført som dagsordenens punkt 31, er hermed bortfaldet og udgår af dagsordenen.
ParlaMint-DK_20220602140123	Tak til ministeren. Klima-, energi- og forsyningsministeren Selv tak). Der er ikke flere korte bemærkninger til ministeren. Da der ikke er flere, der har bedt om ordet, er forhandlingen sluttet. Afstemningen om de fremsatte forslag til vedtagelse vil som tidligere nævnt først finde sted på tirsdag, den 7. juni 2022.
ParlaMint-DK_20220602140145	Dermed er der ikke mere at foretage i dette møde. Folketingets næste møde afholdes i morgen, fredag den 3. juni 2022, kl. 10.00. Jeg henviser til den dagsorden, der fremgår af Folketingets hjemmeside.
