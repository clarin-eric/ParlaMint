ParlaMint-LV_2022-10-13-PT13-2412-U1	Labrīt, godātie deputāti! Aicinu ieņemt vietas Saeimas Sēžu zālē, lai varam sākt Latvijas Republikas Saeimas 2022. gada 13. oktobra sēdi. Vispirms – iesniegtās izmaiņas Prezidija apstiprinātajā sēdes darba kārtībā. Juridiskā komisija lūdz sēdes darba kārtībā iekļaut lēmuma projektu “Par Jāņa Plepa apstiprināšanu par Augstākās tiesas tiesnesi”. Vai deputātiem ir iebildumi pret šo darba kārtības grozījumu? Iebildumu nav. Darba kārtība grozīta. Un Budžeta un finanšu (nodokļu) komisija lūdz sēdes darba kārtībā iekļaut likumprojektu “Grozījumi likumā “Par valsts proves uzraudzību””. Vai deputātiem ir iebildumi pret šo darba kārtības grozījumu? Iebildumu nav. Darba kārtība grozīta. Sāksim izskatīt grozīto darba kārtību. Darba kārtībā - Prezidija ziņojumi par iesniegtajiem likumprojektiem. Saeimas Prezidijs ierosina deputātu Viktora Valaiņa, Armanda Krauzes, Ulda Auguļa, Jāņa Dūklava, Jāņa Vucāna un citu iesniegto likumprojektu “Grozījumi Pievienotās vērtības nodokļa likumā” (Nr. 1659/Lp13) nodot Budžeta un finanšu (nodokļu) komisijai, nosakot, ka tā ir atbildīgā komisija. “Par” pieteicies runāt deputāts Viktors Valainis.
ParlaMint-LV_2022-10-13-PT13-2412-U2	Ļoti cienītā Saeimas priekšsēdētāja! Godātie kolēģi! Pirms nedēļas mums bija iespēja balsot par diviem attiecīgiem likumprojektiem, un man ir liels prieks, ka vismaz vienu no tiem - par PVN samazināšanu zālēm - izdevās nodot Budžeta un finanšu (nodokļu) komisijai un sākt darbu pie šī likumprojekta. Un es ļoti ceru, ka arī šodien... ka kolēģiem ir bijusi iespēja pārdomāt pa nedēļu un izdarīt savu izvēli arī attiecībā uz šo likumprojektu. Es aicinu Konservatīvo partijas frakciju tomēr piedalīties balsojumā - atšķirībā no pagājušās nedēļas - un atbalstīt šī likumprojekta nodošanu komisijai; tas ir par samazināto PVN pārtikas produktiem. Šis likumprojekts ir balstīts informatīvajā ziņojumā, kas ir Zemkopības ministrijas izstrādāts konceptuālais ziņojums. Aicinu šīs diskusijas sākt šajā Saeimā, lai nākamā Saeima varētu vai nu pārņemt... lai būtu vismaz kaut kādas iestrādes. Paldies.
ParlaMint-LV_2022-10-13-PT13-2412-U395	Kolēģi! Nav reģistrējušies: Uldis Augulis, Krista Baumane, Uldis Budriķis, Boriss Cilevičs, Gundars Daudze, Marija Golubeva, Artuss Kaimiņš, Inese Lībiņa-Egnere, Linda Medne, Ivans Ribakovs, Jūlija Stepaņenko un Edvīns Šnore. Paldies. (Dep. I. Ribakovs: “Ribakovs!”) Ribakovs ir.
ParlaMint-LV_2022-10-13-PT13-2412-U396	Paldies. Sēdi slēdzu.
