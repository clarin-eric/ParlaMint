ParlaMint-ES-CT_2018-05-04-0702.1.0	Bon dia, seguim amb l'ordre del dia. [[Proposta de resolució sobre la defensa dels drets civils i polítics]] [[250-00146/12]] El vuitè punt és el debat i votació de la Proposta de resolució sobre la defensa dels drets civils i polítics. Aquesta proposta de resolució està presentada pel Grup Parlamentari Republicà. Per tant, per presentar aquesta iniciativa, en primer lloc té la paraula la senyora Anna Caula, per un temps màxim de deu minuts.
ParlaMint-ES-CT_2018-05-04-0702.2.0	Gràcies, president. Bon i matiner bon dia a tots i totes, sobretot als que sou aquí puntuals avui a les nou del matí. Com puntuals volem ser, des del Grup Republicà, per denunciar els greus esdeveniments que estan passant cada dia al nostre país. Coneguda ja és per tots la persecució política que pateixen els membres del Govern legítim i diferents diputats d'aquesta cambra i d'altres que han hagut de renunciar a la seva acta. I afegim-hi la persecució diària, la criminalització i l'assenyalament que pateixen, dia sí i dia també, molts ciutadans de Catalunya. La vulneració permanent de drets civils i polítics més elementals que pateix la ciutadania, les nostres institucions i els seus representants són constants. Al nostre parer, fora de tota raó de ser en un estat democràtic. És per això que, primer de tot, volem enviar tota la nostra solidaritat i escalf a la gent de l'Ateneu Popular de Sarrià, a mecànics, a pallassos, a còmics, a dibuixants, a mestres, als periodistes, als cantants, als impressors, i a tants i tants d'altres ciutadans anònims que reben, en primera persona, dia a dia, aquesta brutal repressió. Ciutadans que, en la seva dignitat, el seu pacifisme i el seu coratge, resisteixen l'embat d'un estat mesquí i roí, sense ànima, agressiu com una fera ferida i que no dubta a fer servir estratègies com la violència, la tergiversació, la manipulació i la mentida, amb l'objectiu de crear por, odi i criminalitzar qualsevol mostra de dissidència política. La nostra societat, encapçalada per les nostres institucions, té un objectiu molt clar: urgentment recuperar les nostres institucions, que, el poder, els va ser atorgat pel mandat del 21 de desembre i, tanmateix, jo penso que amb el record de l'1 d'octubre. I què n'és, de vigent, la cita de Joan Fuster: «Tota política que no fem nosaltres, serà feta contra nosaltres. I què millor que, a tall d'exemple, diferents exposicions, adreçades principalment al bloc de la meva dreta, anomenat «unionista i «el bloc del 155, perquè de ben segur a la resta de l'hemicicle li resultaran molt familiars, perquè hi érem. Perquè molts que ara construeixen relats falsos no podran amagar la veritat, perquè hi érem; l'1 d'octubre hi érem, a peu d'urna o moltes hores abans. I permetin que els expressi amb paraules allò que es varen perdre: una gran manifestació de valors cívics, humans, i que defineixen el millor de nosaltres mateixos. Jo era a Sant Julià de Ramis. Poden recuperar les imatges de la força armada enmig del silenci: cops d'escut als que érem a la cantonada, sense cap paraula; cops de porra als que eren al mig de la plaça del pavelló, sense cap paraula. Cap paraula, sinó cops de porra a la gent que era a les fileres esperant fer un acte tan democràtic com votar. Era indiferent, tant s'hi valia, alguns havien decidit que no era el dia de les paraules, que no era el dia de la democràcia. Era un dia de l'estat autoritari, mostrant la seva pitjor cara. A partir d'aquells instants, crits, per treure els infants d'una fila on les porres ja repartien. Crits, de veure quelcom que al teu cervell li costava d'entendre. Crits de companys i amics arrossegats per terra amb el cap rebotant com una pilota. Crits de ràbia i impotència, de cops de porra a l'alçada del cap, sense cap sentit, davant d'una resistència pacífica i no violenta. En resum, violència gratuïta; sí, violència, però només d'un part, davant la legítima defensa no violenta de la ciutadania. I aquí és on rau un dels aspectes essencials de tot plegat, la resposta solidària i compromesa de la nostra ciutadania, la valentia malgrat les agressions i el perill físic, ningú es movia, i la gent, que durant el dia s'hi anava sumant per defensar la democràcia. Votants del sí i votants del no, de diferents partits i formacions, ens vam ajudar. Aflorava la solidaritat i la companyonia, perquè teníem i tenim clar un objectiu: la democràcia. Era això el que estava en joc, aquest bé tan preuat: la democràcia. El viscut aquell dia com a col·lectiu va ser brutal i molt enriquidor humanament. Em sap greu que no ho compartissin. I tanmateix, hem descobert que aquestes mateixes adversitats han tret la pitjor cara de l'Estat i qui els acompanya: negror, rancúnia, destrucció..., no es crea, es descrea. I n'hi ha molts exemples, com el d'una candidata de Ciutadans arrencant cartells reivindicatius acompanyada d'un individu que lluïa l'emblema tatuat d'una perillosa banda neonazi il·legalitzada l'any 2009. I l'endemà, un altre exemple, una altra candidata de Ciutadans feia també neteja a Girona. Això és com vostès promouen la convivència? Diputats de Ciutadans, els convido a trobar fórmules constructives i creatives, existeixen, per defensar les seves idees. És més enriquidor construir que destruir. I podríem seguir amb més casos: fa poc llegíem un tuit del seu màxim representant, el senyor Rivera, que bé podria ser d'incitació a l'odi, irresponsablement incendiari, publicant les fotografies dels mestres, dels nou d'El Palau. L'ús pervertit de mesures, originalment concebudes per protegir les minories, són algunes de les eines que es converteixen, a mans del poder, en instruments per reprimir la dissidència i retallar l'espai de la societat civil. L'odi no dona cap fruit bo, cap ni un. Preservem l'escola catalana, cuidem-la, mimem-la. Atiar odis i fractures no us donarà cap fruit durador. Potser vots, a curt termini, però ens farà mal a tots i a totes. Nosaltres, com sempre, denunciarem la repressió i reivindicarem la nostra gent represaliada. Nosaltres, com sempre, quan diem no és no i que només sí és sí, i protegim les víctimes i no els agressors. Nosaltres, com sempre, no callarem davant qui ens vol muts, cecs i sords; vegetatius. Nosaltres, com sempre, estem al costat de les manifestacions del 8-M i denunciem el sexisme de la justícia i volem una república feminista. No és només una qüestió d'independència, sinó que el que està en perill és la llibertat, la democràcia, en resum, els fonaments de la societat que coneixem. Nosaltres, com sempre, no volem jugar a deshumanitzar, volem posar cares i històries darrere de cada fet, volem justícia i no interpretacions errònies. En aquest darrer any, hem vist clarament que només compta «la indisoluble unidad de la patria, i com, per aquest motiu, salten pels aires tots els drets fonamentals. Cap mena d'exercici de ponderació, «la unidad de la patria és més important pel Gobierno i el poder judicial que no pas els drets humans i els drets fonamentals. La llista de drets seria llarga, llarguíssima. No ho podem permetre, ni ho permetrem. Com va escriure Vicent Andrés Estellés: «Resistiu, resistim, perquè hi haurà un dia que no podrem més i llavors, ho podrem tot. Per cert, ahir llegia esgarrifada com un dirigent d'un partit polític, del mateix que ha saquejat i robat durant dècades al País Valencià, insultava novament la memòria d'en Guillem Agulló. En aquest cas, però, no hi havia «el respeto a las víctimas. No hi ha guàrdies civils que citen i atribueixen delictes d'odi a tort i a dret, no apareix la diligent fiscalia espanyola. Ens ho podríem prendre amb humor, com ho fa mitja Europa, podríem riure, també, d'aquest relat que ha creat un nou estil literari de realisme imaginari i que grinyola per arreu quan es tradueix a altres idiomes. Però no és pas per riure una justícia totalment polititzada, sense cap tipus d'independència i al dictat d'un estat que criminalitza mestres o la gent que fa salvament de persones al Mediterrani i, en canvi, defensa i encobreix torturadors i violadors. Perquè el problema no és, com ens vol fer creure algun ministre espanyol, d'un jutge, ni tan sols d'un codi penal, sinó d'un sistema judicial caduc, hereu del franquisme i només preocupat per la defensa del patriarcat i de les elits econòmiques del règim. Últimament, n'hi ha que ens acusen de parlar del poble de Catalunya en representació de tothom. Doncs sí, jo vull que sigui per a tothom, aquesta reivindicació, que quan parlem de drets civils i polítics, siguin cent per cent d'alta qualitat i per a tothom. Pels que voten a uns i pels que voten als altres. I seguiré parlant del poble català i de la seva gent i no, no deixarem que ens esgarrapin i ens introdueixin la rancúnia al nostre esperit. Volem una societat sana, justa, equitativa, serena i respectuosa ,i per això treballarem. No ens canviaran la manera de ser, no ens canviaran la mirada, no permetrem que ens transformin. Potser el somriure serà trist, però la mirada serà sempre honesta i amb afany transformador i constructiu amb la nostra societat, la de tots, aquest és el país que jo anhelo. Ho reconeixem, no som un poble bèl·lic, conquistador, opressor; som terra d'acollida, d'obertura...
ParlaMint-ES-CT_2018-05-04-0702.159.0	Gràcies, president. Li demano la paraula per dues observacions. Una, crec que el secretari ha comès un error al fer referència a l'acta, atès que no és una decisió presa per acord de tots els grups parlamentaris, tenint en compte que el nostre grup es va abstenir, com farà ara, atès que, com vostès saben, ens oposem a la participació a les institucions de l'Estat. I més en l'escenari actual, en què no entenem aquesta decisió, atès que, per una banda, parlar de república i, per una altra, voler encara ocupar escons a les institucions de l'Estat espanyol, ens sembla una incoherència i una incongruència absoluta. [[Remor de veus.]] Gràcies.
ParlaMint-ES-CT_2018-05-04-0702.160.0	Gràcies, senyor Riera. Fet aquest aclariment... [[Remor de veus.]] Si us plau. D'acord, deia, amb l'article 5.2 de la Llei 6/2010 i de l'article 101.3 del Reglament d'aquest Parlament, la votació serà electrònica i secreta. Els recordo que per votar han de prémer, en primer lloc, el botó de presència, com sempre, i després el botó en concret. Per garantir el secret de la votació, com saben, no quedarà il·luminada el llum corresponent amb el vot emès. Per tant, prego als serveis de la cambra que adoptin les mesures tècniques que garanteixen el secret de la votació. [[Pausa llarga.]] Passarem ara a la votació. Abans, fer-los notar que, per preservar també el secret de vot d'aquells diputats que tenen el seu vot delegat als respectius grups, aquells que tenen el vot delegat ja ens han fet avinent el seu vot, que sumarem als resultats finals. Per tant, comença la votació. La proposta d'elecció de senadors que han de representar la Generalitat al Senat queda aprovada per 130 vots a favor, cap en contra i 4 abstencions. Per tant, i a tenor d'aquests resultats, queden designats senadors i senadores que representen la Generalitat al Senat els candidats esmentats anteriorment; és a dir, el senyor Francesc Xavier Alegre Buxeda, el senyor Josep Lluís Cleries i Gonzàlez, la senyora Mirella Cortès i Gès, el molt honorable senyor José Montilla i Aguilera, la senyora Marta Pascal i Capdevila, el senyor Bernat Picornell i Grenzner, la senyora Lorena Roldán Suárez i la senyora Sara Vilà i Galán. Moltes gràcies a tots. Enhorabona als senadors que ens acompanyen. S'aixeca la sessió.
