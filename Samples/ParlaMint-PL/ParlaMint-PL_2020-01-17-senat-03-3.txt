ParlaMint-PL_2020-01-17-senat-03-3.u1	Bardzo proszę o zajmowanie miejsc. Wznawiam posiedzenie. Szanowni Państwo Senatorowie, przed przystąpieniem do obrad pragnę poinformować państwa na temat pracy Senatu w dniu dzisiejszym, co chwilę wcześniej uzgodniliśmy w Konwencie Seniorów. Za chwilę przystąpimy do rozpatrzenia punktu dziewiątego: drugie czytanie projektu uchwały wyrażającej solidarność z narodem australijskim. Głosowanie w sprawie tej uchwały odbędzie się bezpośrednio po rozpatrzeniu tego punktu. Po punkcie dziewiątym będziemy kontynuować rozpatrywanie punktu pierwszego: ustawa o zmianie ustawy – Prawo o ustroju sądów powszechnych, ustawy o Sądzie Najwyższym oraz niektórych innych ustaw. Następnie zostanie ogłoszona godzinna przerwa w obradach na posiedzenie komisji w sprawie rozpatrzenia wniosków legislacyjnych zgłoszonych do ustawy z punktu pierwszego. Po przerwie odbędzie się głosowanie nad tym punktem. Po głosowaniu, zgodnie z wcześniejszą zapowiedzią, zostanie przedstawiony wniosek o uzupełnienie porządku obrad o 2 punkty: drugie czytanie projektu uchwały w 75. rocznicę Tragedii Górnośląskiej – punkt dziesiąty; drugie czytanie projektu uchwały w sprawie słów Prezydenta Federacji Rosyjskiej – punkt jedenasty. Następnie, po rozpatrzeniu wniosków o uzupełnienie, Senat przystąpi do dalszego rozpatrywania punktów: ustawy o zmianie niektórych ustaw w celu ułatwienia zwalczania chorób zakaźnych zwierząt – punkt piąty; ustawy o ustanowieniu Dnia Nauki Polskiej – punkt siódmy; drugie czytanie uchwały, mówiąc w skrócie, górnośląskiej; drugie czytanie projektu uchwały w sprawie słów Prezydenta Federacji Rosyjskiej. Po rozpatrzeniu projektu uchwały w sprawie słów Prezydenta Federacji Rosyjskiej zostanie zarządzona krótka przerwa w obradach, po której przystąpimy do bloku głosowań. Blok rozpocznie się od głosowania w sprawie zmian w składzie komisji senackich. Rozpatrzenie punktu dotyczącego wyboru senatorów do składu Krajowej Rady Sądownictwa nastąpi na zakończenie bloku głosowań, po krótkiej przerwie technicznej, wtedy, kiedy skończymy głosować nad ustawami. I to jest informacja formalna. Od siebie dodam, że oczekiwania pań senator i panów senatorów są takie, abyśmy, jeżeli to możliwe, dziś najpóźniej do 22.00 obrady zakończyli. To – nie muszę przypominać – zależy od dyscypliny zarówno państwa senatorów, jak i marszałków prowadzących, ale wierzę, że jest to możliwe. Zatem przystępujemy do rozpatrzenia punktu dziewiątego porządku obrad: drugie czytanie projektu uchwały wyrażającej solidarność z narodem australijskim. Witam serdecznie obecnego na posiedzeniu ambasadora Australii w Polsce, jego ekscelencję Lloyda Brodricka. [[Oklaski]] Przypominam, że projekt został wniesiony przez grupę senatorów. Projekt zawarty jest w druku nr 44, a sprawozdanie – w druku nr 44 S. Proszę sprawozdawcę Komisji Ustawodawczej oraz Komisji Spraw Zagranicznych i Unii Europejskiej, pana senatora Marcina Bosackiego, o przedstawienie wspólnego sprawozdania komisji o projekcie uchwały.
ParlaMint-PL_2020-01-17-senat-03-3.u2	Dziękuję. Panie Marszałku! Wysoka Izbo! Ekscelencjo, Ambasadorze Związku Australijskiego! To ogromny honor przedstawiać projekt uchwały Senatu Rzeczypospolitej Polskiej wyrażającej solidarność z narodem australijskim w tej ogromnej tragedii. Wszyscy wiemy, że od miesięcy w Australii trwa niestety jeden z największych pożarów w historii nie tylko Australii, ale i świata. Zginęło w nim do tej pory co najmniej 28 osób. Spłonęły tysiące domów i ponad 10 milionów ha lasów i buszu. Dotknięte kataklizmem są miliony osób. Trwa on w momencie, w którym mamy do czynienia z największą suszą i z rekordowymi temperaturami w historii Australii. Podczas obrad Komisji Ustawodawczej oraz Komisji Spraw Zagranicznych i Unii Europejskiej dyskutowano nad tym projektem uchwały dość długo. Ostatecznie wynik głosowania był następujący: 15 senatorów za, 1 senator przeciw, 8 senatorów wstrzymało się od głosu. Z uwagi na powagę Izby i powagę sprawy powstrzymam się od przedstawiania argumentów tych, którzy byli przeciwni tej ustawie… Uchwale. Uchwale, przepraszam bardzo. Jeśli senatorowie chcą, oczywiście mogą te argumenty podczas dyskusji powtórzyć. Pozwolicie, Panie i Panowie Senatorowie, że przeczytam projekt uchwały. „Uchwała Senatu Rzeczypospolitej Polskiej wyrażająca solidarność z narodem australijskim. Senat Rzeczypospolitej Polskiej pragnie wyrazić solidarność z narodem australijskim, od miesięcy walczącym z kataklizmem pożarów, jednym z największych w historii. Przez ostatnie miesiące w Australii w pożarach zginęły dziesiątki osób, spłonęły tysiące domów i ponad 10 milionów hektarów lasów i buszu. Straty dla fauny i flory kontynentu są gigantyczne, niektórym gatunkom roślin i zwierząt grozi wyginięcie. Senat Rzeczypospolitej Polskiej przesyła wyrazy podziwu dla wszystkich walczących z pożarami oraz udzielających schronienia i pomocy tym, którzy w pożarach ucierpieli. Doceniamy wysiłki strażaków, policji i wojska oraz tysięcy ochotników, wśród których wielu jest Australijczyków polskiego pochodzenia oraz Polaków mieszkających w Australii. Wciąż trwający kataklizm w Australii po raz kolejny w tragiczny sposób zwraca uwagę całej ludzkości na odpowiedzialność za środowisko naturalne i klimat naszej wspólnej planety. Coraz częstsze susze to wyzwanie nie tylko dla Australii, ale także dla Europy, w tym Polski. Senat Rzeczypospolitej Polskiej popiera deklaracje pomocy złożone przez premiera rządu Rzeczypospolitej Polskiej rządowi Związku Australijskiego oraz indywidualne akty wsparcia obywateli Rzeczypospolitej Polskiej dla poszkodowanych w tym kataklizmie. Uchwała podlega ogłoszeniu w Dzienniku Urzędowym Rzeczypospolitej Polskiej «Monitor Polski»”. Dziękuję bardzo. [[Oklaski]]
ParlaMint-PL_2020-01-17-senat-03-3.u223	Panie Marszałku! Wysoka Izbo! Nie mam zbyt wielkich doświadczeń w składaniu oświadczeń, więc to oświadczenie skieruję bezpośrednio do pana marszałka i do Kancelarii Senatu. W tym oświadczeniu chcę nawiązać do słów przedmówcy, pana senatora Czerwińskiego, który opuścił już Wysoką Izbę. Pan senator ma poważne wątpliwości co do udziału marszałka Senatu, reprezentowania Wysokiej Izby na różnych spotkaniach międzynarodowych, w kontaktach z parlamentami, również z Parlamentem Europejskim. Ja bym chciał wiedzieć, na jakich zasadach odbywało się spotkanie marszałka Karczewskiego np. z prezydentem Łukaszenką. O ile wiem, on nie jest szefem parlamentu białoruskiego; już pomijam w ogóle, jaką funkcję… jak jest przez państwa demokratyczne traktowany. Skoro tego typu wątpliwość się pojawia, to zacznijmy wyjaśnianie od spraw, które rzeczywiście miały miejsce w niezbyt odległej historii. Ja zresztą pamiętam, że na przestrzeni tych wszystkich lat marszałkowie Senatu, zresztą Sejmu też, aktywnie uczestniczyli w różnych spotkaniach międzynarodowych z ambasadorami, z korpusem dyplomatycznym, z przedstawicielami parlamentów różnych krajów. Tak więc to jest sprawa przypisana do marszałka, ale w przypadku spotkania z Łukaszenką jest rzeczywiście wyjątkowo wątpliwa. Tak więc chciałbym znać opinię w tej sprawie i pana marszałka, i Kancelarii Senatu. Rzeczywiście warto wyjaśnić takie sprawy. Dziękuję bardzo. [[Oklaski]]
ParlaMint-PL_2020-01-17-senat-03-3.u224	Dziękuję bardzo panu senatorowi. Więcej oświadczeń nie ma. Nie ma również komunikatów. Informuję, że protokół trzeciego posiedzenia Senatu Rzeczypospolitej Polskiej X kadencji zostanie udostępniony senatorom w terminie 30 dni po posiedzeniu Senatu w Biurze Prac Senackich, pokój nr 255. Zamykam trzecie posiedzenie Senatu Rzeczypospolitej Polskiej X kadencji. [[Marszałek trzykrotnie uderza laską marszałkowską]] Dziękuję bardzo. [[Koniec posiedzenia o godzinie 22 minut 02]]
