ParlaMint-GR_2017-06-09-S1-commons.u1	Κυρίες και κύριοι συνάδελφοι, αρχίζει η συνεδρίαση. [[Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις]] Έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 12 Ιουνίου 2017. Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφοι 2 και 3 του Κανονισμού της Βουλής) 1. Η με αριθμό 941/6-6-2017 επίκαιρη ερώτηση του Βουλευτή Β΄ Αθηνών της Νέας Δημοκρατίας κ. Σπυρίδωνος - Αδώνιδος Γεωργιάδη προς τον Υπουργό Παιδείας, Έρευνας και Θρησκευμάτων, με θέμα: «ανησυχητικές διαστάσεις λαμβάνει η υποβάθμιση της Κλασσικής Παιδείας στην Ελλάδα». 2. Η με αριθμό 933/2-6-2017 επίκαιρη ερώτηση του Βουλευτή Β΄ Αθηνών της Δημοκρατικής Συμπαράταξης ΠΑΣΟΚ - ΔΗΜΑΡ κ. Ανδρέα Λοβέρδου, προς τον Υπουργό Δικαιοσύνης, Διαφάνειας και Ανθρωπίνων Δικαιωμάτων, σχετικά με την συνεπιμέλεια τέκνων. 3. Η με αριθμό 923/1-6-2017 επίκαιρη ερώτηση του Βουλευτή Επικρατείας του Λαϊκού Συνδέσμου - Χρυσή Αυγή κ. Χρήστου Παππά προς τον Υπουργό Παιδείας, Έρευνας και Θρησκευμάτων, με θέμα: «εκπλήρωση του Τάματος του Έθνους». 4. Η με αριθμό 919/31-5-2017 επίκαιρη ερώτηση του Βουλευτή Αττικής του Κομμουνιστικού Κόμματος Ελλάδας κ. Ιωάννη Γκιόκα προς τους Υπουργούς Δικαιοσύνης, Διαφάνειας και Ανθρωπίνων Δικαιωμάτων και Παιδείας, Έρευνας και Θρησκευμάτων, σχετικά με την καταδίκη μαθητών του 1ου γυμνασίου Ρεθύμνου σε «κοινωνική εργασία», λόγω της συμμετοχής τους σε μαθητικές κινητοποιήσεις. 5. Η με αριθμό 929/2-6-2017 επίκαιρη ερώτηση του Βουλευτή Β΄ Πειραιά των Ανεξαρτήτων Ελλήνων κ. Δημητρίου Καμμένου προς τον Υπουργό Οικονομικών, σχετικά με την κλοπή ηλεκτρικού ρεύματος. 6. Η με αριθμό 931/2-6-2017 επίκαιρη ερώτηση του Βουλευτή Β΄ Αθηνών του Ποταμιού κ. Γεωργίου Αμυρά προς τον Υπουργό Οικονομικών, σχετικά με την υπόθεση «SIEMENS». Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφοι 2 και 3 του Κανονισμού της Βουλής) 1. Η με αριθμό 942/6-6-2017 επίκαιρη ερώτηση του Βουλευτή Μαγνησίας της Νέας Δημοκρατίας κ. Χρήστου Μπουκώρου προς τον Υπουργό Υγείας, με θέμα: «δραματική η κατάσταση στη Β΄ Παθολογική Κλινική Βόλου». 2. Η με αριθμό 943/6-6-2017 επίκαιρη ερώτηση του Βουλευτή Λάρισας της Δημοκρατικής Συμπαράταξης ΠΑΣΟΚ - ΔΗΜΑΡ κ. Κωνσταντίνου Μπαργιώτα προς τον Υπουργό Υγείας, με θέμα: «υπάρχει τελικά εθνική και περιφερειακή στρατηγική για την ανάπτυξη του ιατρικού τουρισμού;». 3. Η με αριθμό 924/1-6-2017 επίκαιρη ερώτηση της Βουλευτού Β΄ Αθηνών του Λαϊκού Συνδέσμου - Χρυσή Αυγή κ. Ελένης Ζαρούλια προς τον Υπουργό Οικονομικών, σχετικά με τον διορισμό υπόδικης στη διοίκηση του υπερταμείου. 4. Η με αριθμό 948/6-6-2017 επίκαιρη ερώτηση του Βουλευτή Β΄ Θεσσαλονίκης του Κομμουνιστικού Κόμματος Ελλάδας κ. Αθανάσιου Βαρδαλή προς τον Υπουργό Οικονομικών, σχετικά με την Ελληνική Βιομηχανία Οχημάτων «ΕΛΒΟ ΑΒΕ». 5. Η με αριθμό 947/6-6-2017 επίκαιρη ερώτηση του Βουλευτή Α΄ Θεσσαλονίκης του Κομμουνιστικού Κόμματος Ελλάδας κ. Ιωάννη Δελή προς τον Υπουργό Παιδείας, Έρευνας και Θρησκευμάτων, με θέμα: «να ανοίξει τώρα ξανά το Ολοκληρωμένο Πληροφοριακό Σύστημα Διαχείρισης Προσωπικού Α/θμιας και Β/θμιας Εκπαίδευσης (ΟΠΣΥΔ) για όσους δεν πρόλαβαν». ΑΝΑΦΟΡΕΣ - ΕΡΩΤΗΣΕΙΣ (Άρθρο 130 παράγραφος 5 του Κανονισμού της Βουλής) 1. Η με αριθμό 3673/22-2-2017 ερώτηση του Βουλευτή Ροδόπης της Δημοκρατικής Συμπαράταξης ΠΑΣΟΚ - ΔΗΜΑΡ κ. Αχμέτ Ιλχάν προς τον Υπουργό Παιδείας, Έρευνας και Θρησκευμάτων, σχετικά με τη διατήρηση στην κατηγορία των «δυσπρόσιτων» των σχολικών μονάδων δευτεροβάθμιας εκπαίδευσης των Σαπών και του Ιάσμου Ροδόπης. Κυρίες και κύριοι συνάδελφοι, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Πριν ξεκινήσουμε τη συζήτηση των επικαίρων ερωτήσεων, που είναι τρεις για σήμερα, σας γνωρίζω ότι η τέταρτη με αριθμό 925/1-6-2017 επίκαιρη ερώτηση πρώτου κύκλου του Βουλευτή Ευβοίας του Λαϊκού Συνδέσμου - Χρυσή Αυγή κ. Νικολάου Μίχου προς τον Υπουργό Περιβάλλοντος και Ενέργειας, με θέμα: «Η εγκατάσταση 209 νέων ανεμογεννητριών στη νότια Καρυστία Ευβοίας απειλεί βιοποικιλότητα και οικονομία», δεν θα συζητηθεί λόγω κωλύματος του αρμοδίου Υπουργού και θα επαναπροσδιοριστεί για συζήτηση. Επίσης, η πρώτη με αριθμό 936/6-6-2017 επίκαιρη ερώτηση πρώτου κύκλου του Βουλευτή Δωδεκανήσου του Συνασπισμού Ριζοσπαστικής Αριστεράς κ. Ηλία Καματερού προς τον Υπουργό Περιβάλλοντος και Ενέργειας, σχετικά με το «Χωροταξικό Τουρισμού» δεν θα συζητηθεί λόγω απουσίας του αρμόδιου Υπουργού στο εξωτερικό. Είναι ο κ. Σταθάκης, ο οποίος λείπει στο Καζακστάν. Το ίδιο ισχύει και για τη δεύτερη με αριθμό 940/6-6-2017 επίκαιρη ερώτηση πρώτου κύκλου του Βουλευτή Φλώρινας της Νέας Δημοκρατίας κ. Ιωάννη Αντωνιάδη προς τον Υπουργό Περιβάλλοντος και Ενέργειας, με θέμα: «Οι σημαντικές καθυστερήσεις στη μετεγκατάσταση του οικισμού Αναργύρων Ν. Φλώρινας θέτουν σε κίνδυνο τη ζωή των κατοίκων του». Για τις απουσίες, όπως τις ακούσατε, υπάρχει επιστολή του Γραμματέα της Κυβέρνησης κ. Μιχαήλ Καλογήρου. Ξεκινάμε, λοιπόν, με τη δεύτερη με αριθμό 971/6-6-2017 επίκαιρη ερώτηση δεύτερου κύκλου του Ανεξάρτητου Βουλευτή Β΄ Αθηνών κ. Γεωργίου - Δημητρίου Καρρά προς τον Υπουργό Οικονομίας και Ανάπτυξης, σχετικά με την ανάγκη εντάξεως στους στόχους μειώσεως των προβληματικών δανείων μικρών επιχειρηματικών οφειλών. Ο κ. Παπαδημητρίου είναι εδώ και θα απαντήσει. Τον λόγο έχει ο κ. Καρράς.
ParlaMint-GR_2017-06-09-S1-commons.u2	Ευχαριστώ πολύ, κύριε Πρόεδρε, αλλά να ευχαριστήσω πριν από όλα και τον Υπουργό για την παρουσία του. Προ δύο σχεδόν μηνών κατέθεσα μία αίτηση κατάθεσης εγγράφων προς τους Υπουργούς Οικονομικών και Οικονομίας και ζητούσα τα στοιχεία εκείνα τα οποία περιλαμβάνονται στη σύμβαση χρηματοδοτικής διευκόλυνσης του 2015 σε σχέση με τους στόχους μειώσεως των προβληματικών δανείων. Δυστυχώς, μέχρι σήμερα δεν έχω λάβει καμμία απάντηση. Περιέργως από το Υπουργείο Οικονομίας έλαβα ένα έγγραφο δύο γραμμών ότι δεν έχει καμμία αρμοδιότητα. Με εκπλήσσει, αλλά δεν θα το σχολιάσω τώρα. Από το δε Υπουργείο Οικονομικών ουδεμία απάντηση ευδόκησε ούτε είχα την τιμή να λάβω. Κατόπιν αυτού, παρατήρησα ότι υπήρχε μία σειρά δημοσιευμάτων, κύριε Πρόεδρε, που αναφέροντο στο γεγονός ότι σειρά διευθετήσεων μεγάλων επιχειρηματικών δανείων υπήρξε, ενώ ετίθεντο εκποδών τα μικρότερα δάνεια. Αναζήτησα, λοιπόν, στοιχεία από τα οποία να δω πώς διαγράφεται η κατάσταση. Γιατί έχει σημασία και να αντιμετωπίσουμε τα προβληματικά δάνεια των μικρών επιχειρήσεων, για τον λόγο ότι αυτές οι μικρές επιχειρήσεις είναι ένα κομμάτι της οικονομίας και δη με τα δεδομένα της σημερινής ελληνικής οικονομίας, όπου υπάρχει πλήρης αποβιομηχάνιση και αποεπένδυση, είναι αναγκαίο να υπάρξουν μικρές επιχειρήσεις. Διαπίστωσα, λοιπόν, ότι δεν υπάρχει ρύθμιση για ποσοστικοποίηση των προβλέψεων που υπάρχουν σε σχέση με την ετήσια τρίμηνη ή εξάμηνη μείωση των προβληματικών δανείων, ούτως ώστε να γνωρίζουμε τι πάει να διαγραφεί στις μικρές επιχειρήσεις και τι πηγαίνει στις μεγάλες. Και έχει αξία, κύριε Πρόεδρε, και το σημειώνω αυτό για τον εξής λόγο: Το ελληνικό κράτος έχει αναλάβει την υποχρέωση έναντι των τραπεζών, ουσιαστικά εκείνων των ποσών που θα διαγράψουν, διότι συμψηφίζει με τον φόρο εισοδήματος, τη λεγόμενη αναβαλλόμενη φορολογική υποχρέωση, τις προβλέψεις ζημιών των τραπεζών. Νομίζω, λοιπόν, ότι αυτό το θέμα θα πρέπει να αντιμετωπιστεί και το ερώτημα που απευθύνω προς τον κύριο Υπουργό είναι αν έχει λάβει υπ' όψιν της η Κυβέρνηση ότι δεν ικανοποιούνται από τις τράπεζες πολλές αιτήσεις μικρών επιχειρήσεων, ενώ αντίθετα ικανοποιούνται μεγάλες επιχειρήσεις με τεράστιες διαγραφές - δεν θέλω να αναφερθώ συγκεκριμένα - και αν η Κυβέρνηση προτίθεται να λάβει σχετικά μέτρα, γιατί, όπως είπα, κύριε Πρόεδρε, έχει τη δυνατότητα, διότι συμψηφίζει τις ζημιές των τραπεζών με τον αναβαλλόμενο φόρο. Επομένως, το κράτος είναι ένας εκ των τριών πυλώνων που θα ρυθμίσουν αυτά τα ζητήματα. Ευχαριστώ.
ParlaMint-GR_2017-06-09-S1-commons.u510	Συνεπώς τα Πρακτικά της Πέμπτης 6 Απριλίου 2017, της Παρασκευής 7 Απριλίου 2017, της Μεγάλης Δευτέρας 10 Απριλίου 2017 και της Μεγάλης Τρίτης 11 Απριλίου 2017 επικυρώθηκαν. Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ParlaMint-GR_2017-06-09-S1-commons.u511	Με τη συναίνεση του Σώματος και ώρα 19.49΄ λύεται η συνεδρίαση για τη Δευτέρα 12 Ιουνίου 2017 και ώρα 17.00΄ με αντικείμενο εργασιών του Σώματος, κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ' αριθμόν 26/15-5-2017 επερώτησης του Βουλευτή της Νέας Δημοκρατίας κ. Κωνσταντίνου Αχιλλέα Καραμανλή προς τον Υπουργό Υποδομών και Μεταφορών με θέμα: «Σχετικά με τον έλεγχο της διαδικασίας είσπραξης και απόδοσης χρηματικών ποσών της ΣΤΑΣΥ, που προέρχονται από διάθεση εισιτηρίων».
