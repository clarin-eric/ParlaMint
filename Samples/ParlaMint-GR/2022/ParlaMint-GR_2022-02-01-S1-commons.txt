ParlaMint-GR_2022-02-01-S1-commons.u1	Κυρίες και κύριοι συνάδελφοι, αρχίζει η συνεδρίαση. [[Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις]] Θα γίνει Επετειακή Αναφορά στην Hμέρα Μνήμης των μαρτύρων και ηρώων του Ολοκαυτώματος από τον Προεδρεύοντα της συνεδρίασης και τους Εκπροσώπους των Κοινοβουλευτικών Ομάδων, οι οποίοι είναι ο κ. Μπουκώρος, η κ. Γεροβασίλη, η κ. Λιακούλη, ο κ. Δελής, η κ. Αθανασίου και η κ. Μπακαδήμα. Οι Εκπρόσωποι των κομμάτων θα μιλήσουν από πέντε λεπτά ο καθένας. «Εκεί που υπάρχει ελπίδα, υπάρχει και ζωή. Μας γεμίζει με φρέσκο κουράγιο και μας κάνει ισχυρούς και πάλι». Με αυτά τα υπέροχα λόγια από το ημερολόγιο της Άννας Φρανκ θα τιμήσουμε σήμερα τη φετινή διεθνή Ημέρα Μνήμης για τα θύματα του Ολοκαυτώματος, ενός οδυνηρού ορόσημου που εμπνέει απρόσμενο κουράγιο και δύναμη, ενώ ταυτόχρονα διδάσκει όλα όσα οφείλουμε να προστατεύσουμε στο μέλλον. Πριν από εβδομήντα επτά χρόνια στις 27 Ιανουαρίου του 1945, παίχτηκε η τελευταία πράξη του δράματος στο Άουσβιτς, με το οριστικό τέλος του μεγαλύτερου στρατοπέδου συγκέντρωσης και εξόντωσης του ναζιστικού καθεστώτος. Η αρχή όμως, είχε γίνει ήδη από τη δεκαετία του 1920, με τις πρώτες εκρήξεις αντισημιτισμού στην Ευρώπη. Μέσα στις επόμενες δεκαετίες, η Γερμανία θα αναδεικνυόταν σε βασική κοιτίδα του διαφυλετικού μίσους, γιατί αντιμετώπισε εκδικητικά την εβραϊκή φυλή, στερώντας της μεθοδικά όλα τα θεμελιώδη δικαιώματά της και την υποβίβασε σε έναν εσμό υποκειμένων του κράτους. Με τον καιρό ο συστηματικός περιορισμός στην εκπαίδευση, στην επιστήμη και την εργασία έδωσε τη θέση του σε μαζικό πογκρόμ, σε λεηλασίες, καταστροφές και διώξεις. Από εκεί και πέρα με την έναρξη του πολέμου φθάσαμε στην εφαρμογή της ανατριχιαστικής τελικής λύσης, του λεγόμενου «εβραϊκού ζητήματος». Σφαγές, απελάσεις, βασανισμοί, καταναγκαστικά έργα, στρατόπεδα συγκέντρωσης, Άουσβιτς, Μπέλζεκ, Μαϊντάνεκ, Σομπίμπουρ, Τρεμπλίνκα και τόσα άλλα. Ο απολογισμός ολέθριος. Μόνο στην Πολωνία όπου καταγράφεται η μεγαλύτερη εβραϊκή κοινότητα του κόσμου, θανατώθηκαν τρία εκατομμύρια ψυχές. Η Ελλάδα θρήνησε πάνω από το 70% του εβραϊκού πληθυσμού της, όπως και η Ολλανδία, η Γιουγκοσλαβία, η Ουγγαρία, ενώ σημαντικές απώλειες υπέστησαν η Νορβηγία, το Βέλγιο, η Σοβιετική Ένωση, αλλά και η Γαλλία με την Ιταλία. Μέσα σε αυτόν τον ζόφο ένα εκατομμύριο παιδιά έχασαν τη ζωή τους. Μάρτυρας της θυσίας τους και σύμβολο του Ολοκαυτώματος έγινε ένα κορίτσι, η Άννα, κρυμμένη στη σοφίτα του γνωστού πλέον πίσω σπιτιού στο Άμστερνταμ, που μέσα σε δύο χρόνια κατόρθωσε να χωρέσει όλες τις ελπίδες και τα όνειρα του κόσμου σε ένα μικρό ημερολόγιο. Παρ' ότι έζησε τον τρόμο σε πρώτο πρόσωπο και υπέφερε από την αγριότητα του πολέμου και των διώξεων, η νεαρή Εβραιοπούλα δεν έπαψε στιγμή να πιστεύει στον άνθρωπο και τις δυνατότητές του. Η φράση «παρ' όλα αυτά, πιστεύω πως κατά βάθος όλοι οι άνθρωποι είναι καλοί» καταδεικνύει αυτό ακριβώς. Την ακούραστη πίστη και αισιοδοξία για ένα μέλλον με ανοιχτές καρδιές και χέρια ενωμένα. Για όλους εμάς, αυτό αποτελεί ένα πολύτιμο δίδαγμα, μια άφθαρτη αλήθεια που λειτουργεί διαχρονικά στην πορεία της ιστορίας. Ειδικά για εμάς τους Έλληνες και ειδικά φέτος που συμπληρώνονται εκατό χρόνια από τη Μικρασιατική Καταστροφή μιας ακόμα ντροπιαστικής σελίδας στην ιστορία του ανθρώπινου γένους, μιας θηριωδίας την οποία εμπνεύστηκε το ίνδαλμα του Αδόλφου Χίτλερ, ο Κεμάλ Ατατούρκ, είναι δυστυχώς κοινός τόπος ότι ο θάνατος, ο ξεριζωμός και η προσφυγιά παραμένουν ένας θλιβερός κοινός παρονομαστής για την ανθρωπότητα. Γι' αυτόν τον λόγο στη σημερινή μέρα μνήμης, αλλά και κάθε μέρα από τη ζωή μας οφείλουμε να τιμούμε τα θύματα και να παραδειγματιζόμαστε από τη θυσία τους, να αντιστεκόμαστε σθεναρά σε κάθε μορφή βίας και μισαλλοδοξία, να υπερασπιζόμαστε τα δίκαια των ανθρώπων μας με σεβασμό και σύνεση, να τιμούμε και να θυμόμαστε. Γι' αυτό λοιπόν, οφείλουμε να έχουμε πάντα στο νου μας τα διδάγματα της ιστορίας και οφείλουμε να έχουμε στην καρδιά μας τα λόγια μιας μικρής Εβραιοπούλας που έγραφε πως «είναι υπέροχο να μη χρειάζεται κανείς να περιμένει ούτε μια στιγμή, πριν αρχίσει να βελτιώνει τον κόσμο». Σας ευχαριστώ. [[Χειροκροτήματα]] Θα προχωρήσουμε με τον κ. Μπουκώρο Χρήστο για πέντε λεπτά.
ParlaMint-GR_2022-02-01-S1-commons.u2	Κύριε Πρόεδρε, κυρίες και κύριοι συνάδελφοι, με τον όρο «Ολοκαύτωμα» εννοούμε την εξόντωση των έξι εκατομμυρίων Εβραίων της Ευρώπης. Εξόντωση, γενοκτονία, μια προσχεδιασμένη προσπάθεια για την εξαφάνιση ενός ολόκληρου λαού. Το ελληνικό Κοινοβούλιο με την ομόφωνη απόφασή του 3218 από το 2004 και εν συνεχεία με το π.δ.31 του 2005 καθιερώνει την 27η Ιανουαρίου ως ημέρα μνήμης και τιμής των μαρτύρων και ηρώων του Ολοκαυτώματος των Ελλήνων Εβραίων. Την ίδια χρονιά η Γενική Συνέλευση του Οργανισμού Ηνωμένων Εθνών καθιερώνει την 27η Ιανουαρίου ως αντίστοιχη διεθνή ημέρα. Ήταν η 27η Ιανουαρίου 1945 όταν τα συμμαχικά στρατεύματα και εν προκειμένω αρχικά τα σοβιετικά έφθασαν στο Άουσβιτς Μπίρκεναου και βρέθηκαν μπροστά στο αδιανόητο, μπροστά στο φρικαλέο, μπροστά στο ανείπωτο. Περίπου επτά, οκτώ χιλιάδες άνθρωποι, τόσοι είχαν απομείνει εκεί, σκιές των εαυτών τους, κάποιες δεκάδες χιλιάδες ακόμα είχαν μεταφερθεί στο εσωτερικό της Γερμανίας, σε άλλα στρατόπεδα για να εντοπιστούν αργότερα από άλλες συμμαχικές δυνάμεις. Αυτή η φρίκη που αντιμετώπισαν τα συμμαχικά στρατεύματα, αντικρίζοντας αυτά τα κρεματόρια μένει μια κηλίδα στην ανθρώπινη ιστορία. Ο Ελληνικός Εβραϊσμός πλήρωσε βαρύ φόρο αίματος, 86% των ανθρώπων των ελληνικών κοινοτήτων χάθηκαν στο Ολοκαύτωμα. Στις διώξεις, τις εκτελέσεις, τα τάγματα εργασίας, τα στρατόπεδα συγκέντρωσης, 86%. Η κοινότητα της Θεσσαλονίκης πλήρωσε ακόμα βαρύτερο τίμημα. Υπήρξαν όμως, μέσα στη γενικευμένη αδιαφορία με την οποία δυστυχώς αντιμετωπίστηκε αυτή η οργανωμένη εξόντωση ενός ολόκληρου λαού και ορισμένα λαμπρά παραδείγματα ανθρωπιάς, γενναιότητας και αλληλεγγύης στην Ελλάδα. Χαρακτηριστικότερο όλων ήταν αυτό της Ζακύνθου, όπου διασώθηκε το 100% των μελών της εβραϊκής κοινότητας. Όταν ο Γερμανός διοικητής του νησιού ζήτησε από τις τοπικές αρχές τη λίστα με τα ονόματα των Εβραίων κατοίκων του νησιού, έλαβε μια λίστα με δυο μόνο ονόματα. Η λίστα έγραφε Μητροπολίτης Χρυσόστομος και Δήμαρχος Καρέρ. Με γενναιότητα αυτοί οι δυο ηγέτες της Ζακύνθου, πρόταξαν κυριολεκτικά τα στήθη τους, πρόσφεραν την ίδια τους τη ζωή και κατόρθωσαν να σώσουν ολόκληρη την κοινότητα. Ένα άλλο λαμπρό παράδειγμα είναι αυτό της κοινότητας του Βόλου, για το οποίο, ως προερχόμενος από τον Βόλο και τη Μαγνησία, είμαι ιδιαίτερα περήφανος. Τότε ο Γερμανός Πρόξενος Σέφελ, μαθαίνοντας για το σχέδιο σύλληψης των Εβραίων της πόλης, ειδοποίησε άμεσα τον Μητροπολίτη Ιωακείμ και οργανώθηκε σχέδιο διαφυγής, κυρίως προς το Πήλιο. Συμμετείχαν πάρα πολλοί Βολιώτες για την υλοποίησή του. Το αποτέλεσμα ήταν ότι από τα οχτακόσια εξήντα μέλη της κοινότητας διασώθηκαν τα περισσότερα. Χάθηκαν μόνο εκατόν πενήντα, όσοι δεν πίστεψαν στον επερχόμενο κίνδυνο και όσοι για διάφορους λόγους δεν μπορούσαν να μετακινηθούν, οι οποίοι χάθηκαν όλοι. Η απώλεια έφτασε στο 26% για την κοινότητα του Βόλου. Πολύ μικρότερη από τις υπόλοιπες ελληνικές κοινότητες. Νωρίτερα, κυρίες και κύριοι, ο Εβραϊκός Ελληνισμός -και θα ολοκληρώσω έτσι- είχε πάρει μέρος σε όλους τους εθνικούς αγώνες. Ο πρώτος Έλληνας αξιωματικός που έπεσε στο αλβανικό μέτωπο, κατά το Ελληνοαλβανικό Έπος, ο Μαρδοχαίος Φριζής -αντισυνταγματάρχης τότε- με γενναιότητα και με αυταπάρνηση, πάνω στο άλογό του κυριολεκτικά, αλλά και η Μπουένα Σαρφατή αρχικά μέλος του ΕΔΕΣ και στη συνέχεια του ΕΑΜ και μετέπειτα φυγάς στην Παλαιστίνη. Το Ολοκαύτωμα, κυρίες και κύριοι συνάδελφοι, δοκίμασε τα όρια της ανθρώπινης λογικής. Την κονιορτοποίησε, την ξεπέρασε, την εξευτέλισε όπως και την ανθρώπινη φύση. Άνθρωποι ήταν και οι θύτες, δεν ήταν τέρατα, δεν ήταν μηχανές, ήταν άνθρωποι που λειτούργησαν με τον τρόπο που όλοι γνωρίζουμε. Άνθρωποι ήταν και τα θύματα. Τους αφαιρέθηκε το δικαίωμα στη ζωή. Κατά συνέπεια, αποτείνοντας τον πρέποντα φόρο τιμής σήμερα εδώ από το ελληνικό Κοινοβούλιο, ζητάμε λογική συνεχώς, γενναιότητα και αλληλεγγύη διαρκώς και ιδιαίτερα όταν οι ιστορικές συνθήκες το απαιτούν, για να μην ζήσουμε ποτέ ξανά Ολοκαύτωμα, ποτέ ξανά ναζισμό. Αιωνία η μνήμη τους.
ParlaMint-GR_2022-02-01-S1-commons.u385	Κύριοι συνάδελφοι δέχεστε στο σημείο αυτό να λύσουμε τη συνεδρίαση;
ParlaMint-GR_2022-02-01-S1-commons.u386	Με τη συναίνεση του Σώματος και ώρα 1:32΄ λύεται η συνεδρίαση για σήμερα Τετάρτη 2 Φεβρουαρίου 2022 και ώρα 9:00΄, με αντικείμενο εργασιών του Σώματος: νομοθετική εργασία, συνέχιση της συζήτησης του σχεδίου νόμου του Υπουργείου Ανάπτυξης και Επενδύσεων: «Αναπτυξιακός Νόμος - Ελλάδα Ισχυρή Ανάπτυξη».
