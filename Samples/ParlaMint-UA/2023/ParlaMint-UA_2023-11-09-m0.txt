ParlaMint-UA_2023-11-09-m0.u1	Слава Україні! Шановні колеги, відповідно до прийнятої нами Постанови "Про деякі питання організації роботи Верховної Ради України дев’ятого скликання в умовах дії воєнного стану" сьогодні ми продовжуємо наше пленарне засідання. Шановні колеги, звертаю вашу увагу, що згідно з постановою Верховної Ради усі прийняті на пленарному засіданні. усі присутні не повинні поширювати інформацію щодо його початку, перебігу та прийнятих у парламенті рішень раніше ніж через годину після оголошення перерви у пленарному засіданні. Прошу всіх колег неухильно дотримуватися прийнятого українським парламентом рішення та відповідально поставитися до забезпечення безпеки єдиного законодавчого органу нашої держави. У разі повітряної тривоги, як ми вже вміємо, ми будемо оголошувати перерву і прямувати до безпечних місць відповідно до схеми укриття, яка розміщена на робочому місці кожного з нас. Шановні колеги, за парламентською традицією я пропоную розпочати роботу з виконання Державного Гімну України. [[Лунає Державний Гімн України]] Триває 624-а доба героїчного спротиву українського народу злочинній російській агресії. Сили оборони мужньо відбивають постійні атаки ворога і продовжують наступальну операцію на півдні нашої держави, завдаючи окупантам відчутних втрат у живій силі та військовій техніці. Пропоную вшанувати хвилиною мовчання світлу пам’ять наших воїнів, які загинули у боротьбі за вільну, демократичну, європейську Україну, а також усіх безневинних жертв злочинів російської держави-терориста. [[Хвилина мовчання]] Шановні народні депутати, вчора Європейська комісія представила свою щорічну доповідь "Пакет розширення 2023". Для України ключовим елементом цього документа стала рекомендація Європейської комісії, адресована Європейській раді, розпочати переговори з Україною про вступ до Європейського Союзу. [[Оплески]] Це рішення, яке ми всі, без сумніву, чекали, задля якого працювали останні півтора року з моменту набуття Україною статусу країни-кандидата. Вважаю, що це було вчора і об’єктивне досягнення України і визнання досягнень наших, Верховної Ради. Тому я дякую всім вам в цій залі за плідну і злагоджену роботу. Вона не була простою. Нам довелось ухвалювати з вами складні рішення, але зрештою ми досягли значущого прогресу у виконанні рекомендацій Єврокомісії, про що вчора нам було повідомлено. Маємо розуміти, що реформи, які ми втілюємо задля європейської інтеграції, – це в першу чергу реформи, які ми втілюємо для України, яких ми потребуємо самі, яких чекає українське суспільство. Наша мета – членство в Європейському Союзі. Давайте ще раз подякуємо нашим захисникам, завдяки яким у нас є можливість збиратися і працювати над європейськими законами. Дякуємо силам оборони. Вони один з головних учасників і гарантерів європейської інтеграції України. [[Оплески]] Шановні колеги, незабаром у грудні лідери країн-членів будуть ухвалювати політичне рішення щодо відкриття перемовин. Ми переконані, що вчорашня рекомендація буде визначальною при ухваленні політичного рішення. Наступні тижні всі наші дипломатичні та інші зусилля мають бути спрямовані на це позитивне рішення. Попереду багато роботи. Початок переговорів вимагатиме додаткових зусиль від України, в тому числі від Верховної Ради. Ми вже вивчаємо рекомендації, які вчора були надані, і готуємо подальші кроки, зокрема ті законопроекти, які ми будемо з вами тут обговорювати. Ми з вами довели, що можемо працювати швидко і ефективно, навіть в умовах надзвичайних викликів, працювати як команда однодумців. Ще раз вітаю всіх нас із вчорашньою важливою подією та закликаю до спільної роботи задля реалізації нашої спільної мети – членство в Європейському Союзі. Шановні колеги, також сьогодні дуже важлива визначна дата, 28 років тому, 9 листопада 1995 року, відбулась церемонія вступу України до Ради Європи. Це визначна подія окреслила вектор демократичного вибору нашої держави. У той день Україна зобов’язалась дотримуватись принципу верховенства права, забезпечувати основоположні права і свободи всіх людей, які знаходяться під юрисдикцією Ради Європи. Саме тоді на Страсбурзькій площі був піднятий Державний Прапор України. І нині Україна відважно демонструє відданість цим принципам, захищаючи демократію всього світу. Давайте привітаємо Україну і Раду Європи з тим, що ми разом уже 28 років. [[Оплески]] Також сьогодні День працівників культури та майстрів народного мистецтва, шановні колеги. Відчуття національної гідності та усвідомлення своєї ідентичності, збереження культурних традицій – ці речі дуже важливі для будь-якої нації. Своєю діяльністю працівники культури забезпечують сталість розвитку української культури та її поширення за межами України. Нині у воєнний час особливого значення набула їх місія надихати та підтримувати наших воїнів під час виконання служби. Від імені Верховної Ради вітаємо працівників культури та майстрів народного мистецтва з професійним святом. Зичимо їм творчих успіхів, невичерпної наснаги та, як і всім українцям, найскорішої перемоги. Дякуємо працівникам культури. А тепер до буденних справ, колеги, сигнальне голосування. Відповідно до статті 28 Регламенту Верховної Ради України перед початком розгляду питань пропоную провести сигнальне голосування. Нагадую, необхідно, утримуючи сенсорну кнопку, натиснути зелену кнопку "За" та утримувати ці дві кнопки одночасно до завершення голосування, тобто до появи результатів на табло. Прошу взяти участь в сигнальному голосуванні. [[10:22:37]] За-214 Зелених – 214, червона – 1. червоних – 4, жовтих – 2. Сигнал даний. Шановні колеги, ми вчора не розпочали, тому я хочу, щоб ми зайшли в законопроект номер 10016-д – проект Закону про внесення змін до Податкового кодексу та інших законів України щодо скасування мораторію на проведення податкових перевірок. У нас буде приблизно до пів години виступів та обговорень правок, далі будемо голосувати. Тому, будь ласка, час плануйте свій. І ми починаємо тоді обговорення. У нас Дмитро Олександрович Разумков, перша правка, будь ласка. 15 хвилин? 15 хвилин, Разумков, будь ласка.
ParlaMint-UA_2023-11-09-m0.u2	Дякую, шановні колеги. Дякую, Олександр Сергійович. Я не втомлююся повторювати, завдяки вашій роботі і роботі Олени Костівни ми нарешті бачимо людей в залі. Сподіваюся, на голосуванні вони також будуть, і голосування за цей ганебний закон все ж таки можна буде назвати легітимним, але точно не в інтересах держави. Про що говорить українському суспільству Закон 10016? Про те, що, на жаль, не можна вірити владі. І цей урок винесе як український народ, так і український бізнес. Всі пам’ятають початок війни. На початку війни вся влада, розуміючи, що державі важко, що ніхто не розуміє, що буде завтра, ці політичні еліти, які є в цьому залі, об’єдналися навколо того, щоб підтримати не політику, а підтримати людей, підтримати армію, забезпечити армію, а для цього потрібно було, щоб працювала економіка. На той момент Президент, Кабмін, Верховна Рада України, всі чиновники пообіцяли нові правила відносин – чесні, прозорі, конструктивні, передбачувані. Це пообіцяли вкотре, але вкотре не виконали, український бізнес знову кинули. Тому що обіцяли, що вводять малі податки і відсутність перевірок до кінця війни, плюс щонайменше один рік після нашої перемоги. Може, для когось ми вже перемогли або в нас різне бачення, що таке українська перемога? Тим не менш, вони спочатку скасували 8401, яким скасували податки, мінімальні податки для українського бізнесу, і повернули частину перевірок. Я пам’ятаю, як представники Офісу, представники монобільшості, як заступник Офісу Президент пан Шурма розповідали, що це нам зарахує МВФ, і ви в цьому залі голосували за закон, який порушує ваші ж обіцянки. Ви збрехали бізнесу, який почав платити більше до державного бюджету, аніж робив це до 24 лютого. Як ви далі плануєте розбудовувати цю державу і під час війни її відновлювати, і відновлювати після нашої перемоги? Я думаю, що питання риторичне, і відсутність стратегії – це якраз те, що ми сьогодні з вами отримаємо. Ми з вами перетворилися фактично з парламенту єдності, яким були 24 лютого 2022 року, на парламент безумних і розумних. Але останніх, на жаль, в цьому залі набагато менше. Тому що те, що відбувається сьогодні, це знищення економіки нашої держави. Це знищення малого, середнього бізнесу, це знищення бізнесу, який і так ледь виживає. Ви нічого не зробили для того, щоб забезпечити його кредитами, пільговими кредитами, які могли давали в минулому році, коли отримували за пільговою ставкою фінансування від наших міжнародних партнерів. Ви думаєте на одну клітку, на один крок, ви не розумієте, що завтра треба буде після перемоги повертати кредити, які набирає сьогодні держава. Ви не розумієте, що, якщо не буде цього бізнесу, не буде завтра зарплат для нашої армії, не буде снарядів, якими вони будуть знищувати окупанта, не буде ресурсу, який буде допомагати країні боротися і перемагати у війні. Ви фактично робите все для того, щоб знекровити українську економіку, а як наслідок, знекровити українську армію. Я розумію, що вам багатьом не цікаво, кожен займається своїм. Це не про дороги і кар’єри, це не про 200 тисяч, це не про багато інших речей, які турбують владу. Це не про ті 42 мільйони, які розікрали на Міністерстві оборони, і всі в залі мовчать. Це не про ті мільярди. Вибачте. Це не про ті мільярди, які вчора винесли на загал наші з вами журналісти, і промалювали абсолютно прозоро примітивну схему, як розкрадаються фінанси державного бюджету на закупівлях для оборони. Вам було б це набагато цікавіше. Я думаю, що так, але тим не менше. Рахункова палата прямим текстом звинувачує міністерства про те, що вони витрачають ганебно кошти незрозуміло на що. А ви забираєте гроші у місцевої влади. Ви забираєте гроші в українського бізнесу. Вам мало тих мільярдів, які ви розікрали на 17 гривень за одне яйце? Чи вам мало тих грошей, які пішли повз українську армію? Чи вам мало тих курток, які позакуповували по захмарним цінам, і сьогодні наші захисники не можуть отримати нормальну форму на зиму? І багато інших прикладів. Вам мало того, що ви виділили, але не освоїли ресурси для того, щоб убезпечити підстанції напередодні зими. Вам цього мало, ви хочете ще. Ви розумієте, що сьогодні ви пиляє той сук, фактично на якому самі сидите? Завтра до вас будуть приходити люди за пенсіями, за тим, щоб було тепло в квартирах, було світло, була вода, була каналізація, тому що лайна, вибачте за сленг, в нашій державі сьогодні занадто багато. І це не про істотні наслідки нашої життєдіяльності. Ми сьогодні з вами дуже поспішаємо. Поспішаємо тому, що нам знову розповідають, що цей закон дасть додаткові якісь ресурси для нашої економіки. Закон 10016, я про це казав напередодні і в минулому читанні, в першому читанні щодо цього закону, дає в українську економіку нуль. Він дає в кармани податківців і тим депутатам, які з цим пов’язані. Він дає гроші в кармани тих, хто кришує корупцію, він дає в кармани тим, хто на цьому заробляє. Але він нічого не дає українській економіці. Я в цьому залі з цієї ж трибуни говорив вам по 8401: шановні колеги, не голосуйте за це, це не дасть грошей в економіку. Ви тиснули зелену, не слухаючи цього. Але я хотів вам всім нагадати, що цей закон, так, як ми і говорили, так, як говорила команда "Розумної політики", приніс до бюджету, вірніше, можливо, принесе до бюджету, це інформація Мінфіну, 4,7 мільярда гривень. При тому в бюджеті, трильйонному бюджеті, який в нас є, в 2,5 трильйона – це ні про що, це просто ні про що. Якщо ви порахуєте, скільки бізнесу пішло в тінь, скільки людей було звільнено з їх посад, скільки підприємств закрилося, ви фактично отримаєте мінус, а не плюс до фінансування нашої економіки. Ви хотіли забрати зарплати у військових, ми також вам це не дали зробити, і повернули 30 тисяч. На жаль, вони досі заблоковані. Сьогодні немає Руслана Стефанчука, я хотів би в нього запитати, і автора постанови немає, чому вона досі не виноситься в стіни Верховної Ради. Вони ж так дуже поспішали із законом про олігархів, так треба було швидко його проголосувати з порушенням всіх можливих законів. Два роки пройшло, де закон про олігархів? Де реєстр? Може, досить працювати на картинку і на ролики, може, треба попрацювати на державу? Чи ви це приймали виключно для того, щоб заблокувати цей процес і не боротися дійсно з олігархами? Чи ви зараз скажете, що я кажу неправду, коли я говорив про те, що треба вводити антитрастове законодавство, закон про лобізм, посилювати відповідальність за корупцію, і саме це призведе до реальної боротьби з олігархатом. Ні, ви проголосували папірець, який не дав ні державі, ні економіці, ні людям нічого, але класно на цьому попіарилися. Зараз отримали від наших міжнародних європейських партнерів фактично все те в якості вимог, що говорив я і мої колеги з "Розумної політики". Але ви ж це не слухаєте, вам треба, щоб це працювало виключно в режимі: дали по морді – ми працюємо, не дали – далі сидимо, нічого не робимо. Ну так не можна, вас сюди направили працювати на державу. Це ненормально, стільки людей понаписувало під час розгляду правок і в суботу, і в інші дні – а чому 20 народних депутатів в залі? Чому ніхто не працює? Чому таке відношення до законів, які приймаються? Не треба поспіхом, треба якісно, треба мати стратегію в тому, що ви приймаєте, як ви працюєте і на кого ви працюєте. Перестаньте працювати на себе. Ми з вами також можемо багато розповідати про принциповість багатьох народних депутатів, в лапках принциповість, в цьому залі. Колеги, я вчора ставив на голосування правку: віддати фінансування партій на Збройні Сили України. Ви ж так хочете наповнити бюджет! Ви ж так робите все для того, що забрати в місцевої влади, знищити український бізнес. Ну, давайте трохи затягнемо паски і для українських партій. В цьому році більше 800 мільйонів гривень на партії віддається, в наступному – більше 800 мільйонів. Для розуміння, партія "Слуга народу", яка вчора за це не проголосувала, отримає 400 мільйонів. Колеги, вам не забагато буде? Може, краще було б на армію віддати? Проголосувало 89 народних депутатів в залі. Я прошу всіх взяти подивитися вчорашнє голосування, хто за це голосував, а для кого, замість армії, набагато важливіші власні партійні борди, тому що дуже готувалися до виборів. Я зараз не буду повертатися до питання виборів. Вже, на щастя, є крапка в тому, що вибори під час війни проводити не можна. Знову почули те, про що говорив і я, і мої колеги з "Розумної політики". Це абсолютна профанація, це намагання узурпувати владу, це намагання перетворити демократичну державу в казна-що. Сьогодні ми бачимо вже позицію, що цього не буде. Дуже хотілося б, щоб ця позиція відповідала реаліям, а завтра щоб знову ніхто не вийшов і не сказав, що ми знову повертаємося до історії виборів. Шановні колеги, я розумію, що ви не будете голосувати за правки. Я не буду сьогодні наполягати на тому, щоб повернули людей в зал. Вони є, я сподіваюсь, що вам не вистачить голосів за цей закон. Просто дуже сподіваюсь, що здоровий глузд і совість перед своїми виборцями у вас переможе. Паралельно я хотів би поставити дві правки на врахування. Я розумію, що ви навіть мене не слухаєте, але тим не менш. Це правки про збільшення 1 мільйона гривень до півтора мільйона гривень лімітів за доходи, при якому обов’язково реєструвати платника ПДВ. Цей закон приймався, в 1 мільйон гривень, до того, як курс в української гривні був 25 гривень. Сьогодні ми маємо з вами 37. Давайте якось з логіки підходити. Про це не казав МВФ. Давайте хоч якось допоможемо українському бізнесу. Це буде правка 224. І друга правка, яку б я просив, щоб ви підтримали в залі, щоб ви були послідовними, щоб ви відповідали за свої слова, хоча для української політики це, на жаль, виняток, аніж реальність, щоб ви зробили те, про що сказали наприкінці лютого 24-го року, коли під стінами Києва стояв ворог, коли в цьому залі було непросто з моральної точки зору, але тоді було щонайменш чесно. Ніхто не розумів, що буде завтра: ні в залі, ні на підприємствах, ні в Ірпені, ні в Бучі, ні в Гостомелі, ні в Ізюмі, ні в багатьох інших містах. І тоді ми працювали, працювали на державу, і для цієї держави ми пообіцяли, що не будемо їм робити погано, не будемо знищувати українців. Тому що коли ви знищуєте бізнес, ви знищуєте робочі місця, ви змушуєте їх виїжджати за кордон шукати кращої долі. Іноді, як не страшно про це казати, складається враження, що це робиться навмисно, щоб в державі не залишилося людей, які можуть її відновлювати, відбудовувати і робити успішною, щоб всі вони поїхали до Німеччини, до Франції, до Польщі, до інших країн світу, а не залишалися тут. Тому я вас дуже прошу проголосувати за правку 531, вона відтерміновує введення тотальних нищівних перевірок для українського бізнесу до кінця війни плюс щонайменше на один рік після нашої перемоги. Саме це обіцяв Президент – лідер вашої політичної сили. Саме це обіцяв уряд, саме це обіцяли ви. Я дуже сподіваюся, що все ж таки розум, здоровий глузд, совість в цьому залі переможуть. Хотілося в це вірити я думаю, що не тільки мені, але результати голосування це покажуть. Дякую, шановні колеги.
ParlaMint-UA_2023-11-09-m0.u165	Дякую. Шановні колеги, дорогі українці, днями ми відкрили вже другий об’єкт відбудови Житомирщини за співфінансування з Естонською Республікою. І це зруйнований російською ракетою в березні 2022 року міст у Малині через річку Ірша. І, власне, сьогодні ми бачимо на Житомирщині, як ефективно і продуктивно реалізовується Формула Президента Володимира Зеленського, коли країна патронує конкретний регіон або місто. У нас є сьогодні приклади: це Данія – Миколаїв, Латвія – Чернігівщина, Чехія – Дніпропетровщина. І, власне, це є приклади того, коли наші партнери сьогодні допомагають у відновленні нашої держави. І, власне, після відкриття мосту між керівництвом області за участю Першого заступника Голови Верховної Ради Олександра Корнієнка та міністра закордонних справ Естонської Республіки Маргуса Цахкни відбулася нарада під час якої передали список наступних об’єктів до відбудови Житомирщини у 2024 році. Хочу зазначити, що на наступний рік в Естонії в бюджеті передбачено 30 мільйонів на допомогу та підтримку України, зокрема Житомирської області, і це без військової допомоги. Сьогодні важливо, коли поряд з нами стоять такі рішучі партнери як Естонська Республіка, які підтримують Україну і допомагають конкретними прикладами конкретним регіонам. Хочу зазначити, що перший об’єкт відновлення України – це був дитячий садочок в місті Овруч у прикордонному із Білоруссю містом. І вже у грудні буде відкрита друга черга цього дитячого садочка, де загалом будуть ходити 160 діток і це перший об’єкт відновлення України за іноземні кошти, де ми маємо партнера і де інвестовано майже 6 мільйонів євро. Хочу зазначити, що 22 листопада вже незабаром відбудеться тертій форум з відновлення Житомирщини і, власне, у Лісабоні і Португалії – це друга країна, яка сьогодні приєднується до Естонії і спільно з Естонією буде допомагати у відновленні Житомирщини, а конкретно це 25 ліцей, який був зруйнований в місті Житомир в березні 2022 року. Сьогодні ми працюємо над залученням інших держав, працюємо над новими об’єктами для того, щоб максимально за рахунок наших партнерів, наших друзів відновлювати Житомирщину, відновлювати Україну. Адже сьогодні пріоритет нашого бюджету – це армія, це допомога військовим і це наша перемога. Тому працюємо сьогодні з партнерами над стратегією "Житомирщина 2035" для того, щоб комплексно відновити не тільки інфраструктуру, а і економіку Житомирщини. Слава Україні!
ParlaMint-UA_2023-11-09-m0.u166	За пропозицією Олександра Бакумова переходимо до наступного пункту. Розгляд пунктів питань порядку денного на сьогодні завершено. Дякуємо всім за плідну роботу. Оголошую перерву в нашому пленарному засіданні. Про час і місце його продовження вам буде повідомлено завчасно. Нагадую на необхідності непоширення інформації щодо його початку. Разом до перемоги. Слава Україні!
